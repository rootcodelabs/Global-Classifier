[{"content": {"chunk": "Trahviteate vaidlustamine\nKirjalikus hoiatamismenetluses kohaldatava hoiatustrahvi suurust, st trahvisummat, vaidlustada ei saa.\n\nK\u00fcll aga annab seadus mootors\u00f5iduki eest vastutavale isikule \u00f5iguse vaidlustada trahviteade 30 p\u00e4eva jooksul alates trahviteate k\u00e4ttetoimetamisest, st sama t\u00e4htaja jooksul, mis on antud hoiatustrahvi tasumiseks, enne kui see sundt\u00e4itmisele p\u00f6\u00f6ratakse. Vastutaval isikul on kaks seadusest tulenevat alust trahviteate vaidlustamiseks: s\u00f5iduk v\u00f5i selle numbrim\u00e4rk on varastatud v\u00f5i h\u00e4vinud ning sellest on enne trahviteates m\u00e4rgitud teo toimepanemise aega teatatud p\u00e4devale ametiasutusele; esines \u00f5igusvastasust v\u00e4listav asjaolu ja see on dokumentaalselt t\u00f5endatav. M\u00f5lemal juhul tuleb vaidlustusele lisada dokumentaalsed t\u00f5endid. Muid v\u00f5imalusi trahviteate vaidlustamiseks seadus ette ei n\u00e4e.\nTrahviteade t\u00fchistatakse ka juhul, kui vastutav isik teatab tegelikult s\u00f5idukit juhtinud isiku andmed (ees- ja perekonnanimi, juhiloa number, elukoha aadress ning isikukood v\u00f5i s\u00fcnniaeg). Sellisel juhul saadetakse hoiatustrahv osutatud isikule. Kui vastutav kasutaja esitab valeandmed v\u00f5i osundatud isik vaidlustab trahviteate p\u00f5hjusel, et tema s\u00f5idukit ei juhtinud, alustatakse vastutava isiku suhtes v\u00e4\u00e4rteomenetlust.\n\nSeega - hoiatustrahvi t\u00fchistamiseks ei piisa sellest, kui isik vaidlustab trahviteate p\u00f5hjendusel, et tema sel ajal s\u00f5idukit ei juhtinud. Kui s\u00f5iduki tegeliku kasutaja kohta n\u00f5utavaid andmeid ei esitata, ei vabane sellise vaidlustuse esitaja hoiatustrahvi tasumise kohustusest.", "imgurl": "", "title": "Trahviteate vaidlustamine - Kiiruskaamerad - Politsei- ja Piirivalveamet", "description": ". Kirjalikus hoiatamismenetluses kohaldatava hoiatustrahvi suurust, st trahvisummat, vaidlustada ei saa. K\u00fcll aga annab seadus mootors\u00f5iduki eest vastutavale isikule \u00f5iguse vaidlustada trahviteade 30 p\u00e4eva jooksul alates trahviteate k\u00e4ttetoimetamisest, st sama t\u00e4htaja jooksul, mis on antud hoiatustrahvi tasumiseks, enne kui see sundt\u00e4itmisele p\u00f6\u00f6ra...", "source_url": "https://www.politsei.ee/et/juhend/kiiruskaamerad/trahviteate-vaidlustamine"}}, {"content": {"chunk": "Vaidlustus esitatakse kirjalikult trahviteate koostanud kohtuv\u00e4lisele menetlejale. Vaidlustamisel soovitame kasutada trahviteatele lisatud eelt\u00e4idetud vaidlustusvormi. Igal vaidlustusvormil on unikaalne v\u00f6\u00f6tkood ja k\u00f5ik kohustuslikud v\u00e4ljad on eelt\u00e4idetud, mis v\u00e4listab v\u00f5imaluse, et vaidlustus j\u00e4etakse ebat\u00e4psete andmete esitamise t\u00f5ttu l\u00e4bivaatamata. Vaidlustus tuleb kinnitada kas digitaal- v\u00f5i originaalallkirjaga. Juhul, kui soovitakse esitada \u00f5igusvastasust kinnitavaid t\u00f5endeid, tuleb need esitada originaaldokumendina.\nVaidlustuses tuleb \u00e4ra m\u00e4rkida:\n\n- trahviteate koostanud kohtuv\u00e4lise menetleja nimetus, kellele kaebus esitatakse\n- kui kaebuse esitab f\u00fc\u00fcsiline isik, siis tema ees- ja perekonnanimi, elukoha aadress, telefoninumber ja elektronposti aadress\n- kui kaebuse esitab juriidiline isik, siis tema nimetus ja juriidilise isiku registrikood ning v\u00e4lismaisel juriidilisel isikul registrikoodiga v\u00f5rdsustatud numbri- v\u00f5i t\u00e4hekombinatsioon, asukoha aadress, telefoninumber ja elektronposti aadress\n- esindaja olemasolul kaebuse esitaja esindaja ees- ja perekonnanimi, asukoha aadress, telefoninumber ja elektronposti aadress\n- hoiatustrahvi m\u00e4\u00e4ranud kohtuv\u00e4lise menetleja nimetus ja aadress\n- trahviteate number ja kuup\u00e4ev\n- kaebuse esitanud isiku taotluse sisu ja p\u00f5hjendus\n\nKui vaidlustuse esitajaks on juriidiline isik, kohalik omavalitsus v\u00f5i avalik-\u00f5iguslik juriidiline isik ning vaidlustuse esitaja ei ole selle seaduslikuks esindajaks, peab vaidlustusele olema lisatud volikiri (elektroonilise saatmise korral seadusliku esindaja digitaalallkirjaga).", "imgurl": "", "title": "Trahviteate vaidlustamine - Kiiruskaamerad - Politsei- ja Piirivalveamet", "description": ". Kirjalikus hoiatamismenetluses kohaldatava hoiatustrahvi suurust, st trahvisummat, vaidlustada ei saa. K\u00fcll aga annab seadus mootors\u00f5iduki eest vastutavale isikule \u00f5iguse vaidlustada trahviteade 30 p\u00e4eva jooksul alates trahviteate k\u00e4ttetoimetamisest, st sama t\u00e4htaja jooksul, mis on antud hoiatustrahvi tasumiseks, enne kui see sundt\u00e4itmisele p\u00f6\u00f6ra...", "source_url": "https://www.politsei.ee/et/juhend/kiiruskaamerad/trahviteate-vaidlustamine"}}]