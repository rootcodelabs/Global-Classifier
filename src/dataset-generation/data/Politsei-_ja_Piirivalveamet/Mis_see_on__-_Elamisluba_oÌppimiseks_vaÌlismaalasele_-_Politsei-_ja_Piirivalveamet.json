[{"content": {"chunk": "Mis see on?\nElamisluba \u00f5ppimiseks on Politsei- ja Piirivalveameti v\u00e4ljastatav t\u00e4htajaline elamisluba \u00f5pilasele t\u00e4iskoormusel \u00f5ppimiseks Eestis tunnustatud \u00f5ppeasutustes. Elamisloa andmisel v\u00e4ljastatakse sulle elamisloakaart.\nElamisloakaart on sinu Eestis elamise \u00f5igust t\u00f5endav dokument, mis on \u00fchtlasi ka sinu isikutunnistus. Elamisloakaardil on sinu isikuandmed, elamisloa andmed, foto ja s\u00f5rmej\u00e4ljekujutised.\nElamisluba \u00f5ppimiseks antakse \u00f5ppekava t\u00e4iskoormusel l\u00e4bimiseks kuni terveks \u00f5pingute perioodiks. \u00d5pingute perioodi kestus oleneb \u00f5ppeastmest. Elamisluba \u00f5ppimiseks v\u00e4ljastatakse kuni 5. aastaks.\nVajad Eestis \u00f5ppimiseks elamisluba sel juhul, kui:\n\n- sa ei ole Euroopa Liidu liikmesriikide, Islandi, Liechtensteini, Norra v\u00f5i \u0160veitsi kodanik\n- sinu \u00f5pinguperiood kestab \u00fcle 1 aasta ja\n- sul ei ole muul alusel Eesti elamisluba.\nElamisluba \u00f5ppimiseks sobib:\n\n- algkooli, p\u00f5hikooli ja keskkooli \u00f5pilastele\n- kutsekooli \u00f5pilastele\n- \u00fcli\u00f5pilastele \u2013 nii bakalaureuse, magistri kui ka doktori\u00f5ppe tudengitele\n- ettevalmistuskursustel osalejatele\n- \u00f5ppeasutuse praktikantidele\n- vabatahtlikus teenistuses osalevatele noortele.\nEesti k\u00f5rgkoolide ja \u00f5ppekavade kohta leiad infot Study in Estonia kodulehelt (http://www.studyinestonia.ee/study) . Kui oled sobivaima \u00f5ppekava v\u00e4lja valinud, v\u00f5ta \u00fchendust kooliga, et sisseastumistingimuste kohta lisainfot saada.", "imgurl": "", "title": "Mis see on? - Elamisluba \u00f5ppimiseks v\u00e4lismaalasele - Politsei- ja Piirivalveamet", "description": "Elamisluba \u00f5ppimiseks on Politsei- ja Piirivalveameti v\u00e4ljastatav t\u00e4htajaline elamisluba \u00f5pilasele t\u00e4iskoormusel \u00f5ppimiseks Eestis tunnustatud \u00f5ppeasutustes. Elamisloa andmisel v\u00e4ljastatakse sulle elamisloakaart. Mis on elamisloakaart?. Elamisloakaart on sinu Eestis elamise \u00f5igust t\u00f5endav dokument, mis on \u00fchtlasi ka sinu isikutunnistus. Elamisloaka...", "source_url": "https://www.politsei.ee/et/juhend/elamisluba-oppimiseks-vaelismaalasele"}}, {"content": {"chunk": "- Leia sobiv Eesti kool Study in Estonia kodulehelt (http://www.studyinestonia.ee/study) ja soorita sisseastumiskatsed.\n- Esita n\u00f5utud dokumendid ja tasu riigil\u00f5iv.\n- Vastuse saad 2 kuu jooksul, elamisloakaart v\u00e4ljastatakse 30 p\u00e4eva jooksul p\u00e4rast seda.\n\n- Kool kinnitab, et asud sinna \u00f5ppima.\n- Sul on piisav sissetulek (neljakordne toimetulekupiir) Eestis toime tulemiseks, mida kinnitad taotluse allkirjastamisega. Toimetulekupiir kehtestatakse igal aastal riigieelarve seadusega.\n- Sul on ravikindlustuse leping, mida kinnitad taotluse allkirjastamisega. N\u00f5uded ravikindlustuse lepingule on loetletud v\u00e4lismaalaste seaduse \u00a7 120 (kindlustuskaitse) (https://www.riigiteataja.ee/akt/126062017072?leiaKehtiv#para120) .\n- Asud p\u00e4rast elamisloa saamist Eestisse elama ja registreerid oma elukoha rahvastikuregistris (https://www.eesti.ee/portaal/portaal.sisene?level=30&loc=%21rrteenus.avaldused%3Ftab%3Duusavaldus%26tutvustus%3D1%26aliik%3DA01) .\nElamisluba \u00f5ppimiseks antakse \u00f5ppekava l\u00e4bimiseks t\u00e4iskoormusel. Et elamisluba \u00f5pinguteks s\u00e4ilitada ja \u00f5pingud edukalt l\u00f5petada, tuleb sul:\n\n- asuda \u00f5ppet\u00f6\u00f6le t\u00e4htaegselt\n- t\u00e4ita \u00f5ppekava t\u00e4ismahus\n- \u00f5pinguid mitte katkestada.\nKui oled saanud elamisloa \u00f5ppimiseks, v\u00f5id \u00f5pingute k\u00f5rvalt t\u00f6\u00f6tada juhul, kui t\u00f6\u00f6l k\u00e4imine ei takista sinu \u00f5pinguid ja j\u00e4tkad \u00f5pinguid t\u00e4iskoormusel.", "imgurl": "", "title": "Mis see on? - Elamisluba \u00f5ppimiseks v\u00e4lismaalasele - Politsei- ja Piirivalveamet", "description": "Elamisluba \u00f5ppimiseks on Politsei- ja Piirivalveameti v\u00e4ljastatav t\u00e4htajaline elamisluba \u00f5pilasele t\u00e4iskoormusel \u00f5ppimiseks Eestis tunnustatud \u00f5ppeasutustes. Elamisloa andmisel v\u00e4ljastatakse sulle elamisloakaart. Mis on elamisloakaart?. Elamisloakaart on sinu Eestis elamise \u00f5igust t\u00f5endav dokument, mis on \u00fchtlasi ka sinu isikutunnistus. Elamisloaka...", "source_url": "https://www.politsei.ee/et/juhend/elamisluba-oppimiseks-vaelismaalasele"}}]