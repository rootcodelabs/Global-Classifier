[{"content": {"chunk": "Mis vahe on v\u00e4lis- v\u00f5i sisepiiri \u00fcletamisel?\nInimesed, kes soovivad \u00fcletada v\u00e4lispiiri, peavad piiri \u00fcletama vaid rahvusvaheliseks liikluseks avatud piiripunktide kaudu nende kindlaks m\u00e4\u00e4ratud lahtiolekuaegade. V\u00e4lispiiri \u00fcletamine mujalt kui piiripunkti kaudu v\u00f5i v\u00e4ljaspool selle lahtiolekuaegu loetakse riigipiiri ebaseaduslikuks \u00fcletamiseks.\nV\u00e4lispiiri \u00fcletuseks on vajalik kehtiv reisidokument (pass).\nVaata lisaks: Eesti rahvusvaheliseks liikluseks avatud piiripunktid (https://www.politsei.ee/et/piiripunktid) .\nSisepiiri v\u00f5ib inimene \u00fcletada igas kohas piirikontrolli l\u00e4bimata. Kuigi sisepiiridel ei toimu piirikontrolli on inimesel kohustus kanda endaga kaasas isikut t\u00f5endavat dokumenti (isikutunnistus v\u00f5i pass)\nMillise dokumendiga saab v\u00e4lispiiri \u00fcletada?\nV\u00e4lispiiri \u00fcletuseks on vajalik kehtiv reisidokument (pass).\nEesti kodanike reisidokumentideks on:\n\n- kodaniku pass\n- diplomaatiline pass\n- meremehe teenistusraamat\n- Eestisse tagasip\u00f6\u00f6rdumistunnistus.\nEesti Vabariigi poolt v\u00e4lismaalastele antavateks reisidokumentideks on:\n\n- v\u00e4lismaalase pass\n- ajutine reisidokument\n- pagulase reisidokument\n- meres\u00f5idutunnistus\n- Eesti Vabariiki tagasip\u00f6\u00f6rdumise luba.\nV\u00e4lismaal reisidokumendi kaotuse, varguse v\u00f5i kehtivuse kaotuse korral v\u00e4ljastab Eesti v\u00e4lisesindus (saatkond, konsul) Eestisse tagasip\u00f6\u00f6rdumiseks isikule ajutise reisidokumendi, milleks on:", "imgurl": "", "title": "K\u00fcsimusi piiri\u00fcletusest - Politsei- ja Piirivalveamet", "description": "Mis vahe on v\u00e4lis- v\u00f5i sisepiiri \u00fcletamisel?. Inimesed, kes soovivad \u00fcletada v\u00e4lispiiri, peavad piiri \u00fcletama vaid rahvusvaheliseks liikluseks avatud piiripunktide kaudu nende kindlaks m\u00e4\u00e4ratud lahtiolekuaegade. V\u00e4lispiiri \u00fcletamine mujalt kui piiripunkti kaudu v\u00f5i v\u00e4ljaspool selle lahtiolekuaegu loetakse riigipiiri ebaseaduslikuks \u00fcletamiseks. V\u00e4l...", "source_url": "https://www.politsei.ee/et/kuesimusi-piiriueletusest"}}, {"content": {"chunk": "- Eesti kodanikele v\u00e4ljastatav tagasip\u00f6\u00f6rdumise tunnistus.\nV\u00e4lismaalasele, kes elab Eesti Vabariigis elamisloa alusel ja kellele on v\u00e4lja antud v\u00e4lismaalase pass, ajutine reisidokument v\u00f5i pagulase reisidokument, v\u00e4ljastatakse tagasip\u00f6\u00f6rdumise luba.\nEelpoolnimetatud dokumendid on m\u00f5eldud Eestisse naasmiseks, pooleli olevat reisi nende dokumentidega j\u00e4tkata ei saa. Eestisse saabumisel v\u00f5etakse tagasip\u00f6\u00f6rdumise tunnistus/luba piiripunktis politseiametnike poolt hoiule.\nKas ma vajan Eestisse sisenemiseks viisat?\nInformatsiooni viisavaba reisimise kohta leiad Eesti V\u00e4lisministeeriumi kodulehelt (https://vm.ee/konsulaar-viisa-ja-reisiinfo/viisainfo/viisavaba-reisimine-eestisse) .\nMilline on dokumendikohustus v\u00e4lispiiri \u00fcletamisel?\nV\u00e4lispiiri \u00fcletuseks on vajalik kehtiv reisidokument (pass). Kolmandate riikide kodanike kehtiv reisidokument peab kehtima v\u00e4hemalt kolm kuud p\u00e4rast liikmesriikide territooriumilt lahkumise kavandatavat kuup\u00e4eva ning dokument on v\u00e4ljastatud viimase k\u00fcmne aasta jooksul (Schengeni piirieeskirjade artikkel 5).", "imgurl": "", "title": "K\u00fcsimusi piiri\u00fcletusest - Politsei- ja Piirivalveamet", "description": "Mis vahe on v\u00e4lis- v\u00f5i sisepiiri \u00fcletamisel?. Inimesed, kes soovivad \u00fcletada v\u00e4lispiiri, peavad piiri \u00fcletama vaid rahvusvaheliseks liikluseks avatud piiripunktide kaudu nende kindlaks m\u00e4\u00e4ratud lahtiolekuaegade. V\u00e4lispiiri \u00fcletamine mujalt kui piiripunkti kaudu v\u00f5i v\u00e4ljaspool selle lahtiolekuaegu loetakse riigipiiri ebaseaduslikuks \u00fcletamiseks. V\u00e4l...", "source_url": "https://www.politsei.ee/et/kuesimusi-piiriueletusest"}}, {"content": {"chunk": "Riigipiiri \u00fcletaval v\u00e4lismaalasel peab olema kehtiv v\u00e4lisriigi v\u00f5i rahvusvahelise organisatsiooni reisidokument, Eesti Vabariigi poolt v\u00e4lja antud v\u00e4lismaalase reisidokument v\u00f5i tagasip\u00f6\u00f6rdumise luba, kuhu on kantud viisa v\u00f5i elamisloa andmed, kui seadus v\u00f5i v\u00e4lisleping ei s\u00e4testa teisiti. Elamisloa andmed ei pea olema kantud v\u00e4lisriigi v\u00f5i rahvusvahelise organisatsiooni reisidokumenti, kui v\u00e4lismaalane esitab riigipiiri \u00fcletamisel lisaks nimetatud dokumendile ka Eesti Vabariigi poolt v\u00e4ljaantud kehtiva isikutunnistuse (ID-kaardi) v\u00f5i elamisloa kaardi.\nEesti kodanikul peab Eestist lahkudes v\u00e4lispiiri \u00fcletamisel kaasas olema kehtiv reisidokument. Eestisse saabudes v\u00e4lispiiri \u00fcletaval Eesti kodanikul peab kaasas olema kehtiv reisidokument, tagasip\u00f6\u00f6rdumistunnistus v\u00f5i muu dokument, mis on v\u00e4lislepinguga ette n\u00e4htud v\u00e4lisriigi k\u00fclastamiseks.\nEestisse saabudes lubatakse riigipiiri \u00fcletada ka Eesti kodanikul, kellel ei ole eelpool nimetatud dokumenti, kui tema isik ja kodakondsus on t\u00f5endatud muude dokumentide alusel.\nMillised dokumendid peavad s\u00f5idukijuhil kaasas olema Eestist v\u00e4ljumisel?\nEestist riigipiiri \u00fcletamisel s\u00f5iduautoga v\u00f5i kuni 3500 kilogrammise registrimassiga veoautoga peavad mootors\u00f5idukijuhil kaasas olema:", "imgurl": "", "title": "K\u00fcsimusi piiri\u00fcletusest - Politsei- ja Piirivalveamet", "description": "Mis vahe on v\u00e4lis- v\u00f5i sisepiiri \u00fcletamisel?. Inimesed, kes soovivad \u00fcletada v\u00e4lispiiri, peavad piiri \u00fcletama vaid rahvusvaheliseks liikluseks avatud piiripunktide kaudu nende kindlaks m\u00e4\u00e4ratud lahtiolekuaegade. V\u00e4lispiiri \u00fcletamine mujalt kui piiripunkti kaudu v\u00f5i v\u00e4ljaspool selle lahtiolekuaegu loetakse riigipiiri ebaseaduslikuks \u00fcletamiseks. V\u00e4l...", "source_url": "https://www.politsei.ee/et/kuesimusi-piiriueletusest"}}, {"content": {"chunk": "- juhiluba v\u00f5i muu juhtimis\u00f5igust t\u00f5endav dokument\n- mootors\u00f5iduki registreerimistunnistus ja selle haagise registreerimistunnistus v\u00f5i haagise registreerimistunnistuse koopia, mille on t\u00f5endanud selle v\u00e4ljastanud asutus NB! Olenemata mootors\u00f5iduki t\u00fc\u00fcbist on piiri\u00fcletusel aktsepteeritav ainult registreerimistunnistus, mitte selle koopia.\n- kui juht soovib Eestis registreeritud s\u00f5iduautoga v\u00f5i kuni 3500-kilogrammise t\u00e4ismassiga veoautoga s\u00f5ita Eestist v\u00e4lja mitte Euroopa Liidu liikmesriiki ja tema nimi ei ole kantud mootors\u00f5iduki kasutajana s\u00f5iduki registreerimistunnistusele, peab eelpool nimetatud dokumentidele lisaks juhil kaasas olema mootors\u00f5iduki omaniku poolt v\u00e4ljaantud mootors\u00f5iduki kasutamise kirjalik n\u00f5usolek Kirjalikku n\u00f5usolekut ei pea olema, kui omanik v\u00f5i registreerimistunnistusele kasutajana kantud isik on kaass\u00f5itja.\n- kirjalikku n\u00f5usolekut asendab mootors\u00f5iduki kasutusleping, kui mootors\u00f5iduki omanik ja kasutuseleandja on Eesti \u00e4riregistrisse kantud juriidiline isik, kelle p\u00f5hikirjaliseks tegevuseks on mootors\u00f5idukite rentimine, liisimine v\u00f5i \u00fc\u00fcrimine.\nMootors\u00f5iduki ja selle haagise kasutamise kirjalikus n\u00f5usolekus peavad sisalduma j\u00e4rgmised andmed:", "imgurl": "", "title": "K\u00fcsimusi piiri\u00fcletusest - Politsei- ja Piirivalveamet", "description": "Mis vahe on v\u00e4lis- v\u00f5i sisepiiri \u00fcletamisel?. Inimesed, kes soovivad \u00fcletada v\u00e4lispiiri, peavad piiri \u00fcletama vaid rahvusvaheliseks liikluseks avatud piiripunktide kaudu nende kindlaks m\u00e4\u00e4ratud lahtiolekuaegade. V\u00e4lispiiri \u00fcletamine mujalt kui piiripunkti kaudu v\u00f5i v\u00e4ljaspool selle lahtiolekuaegu loetakse riigipiiri ebaseaduslikuks \u00fcletamiseks. V\u00e4l...", "source_url": "https://www.politsei.ee/et/kuesimusi-piiriueletusest"}}, {"content": {"chunk": "- kirjaliku n\u00f5usoleku koostamise koht ja kuup\u00e4ev\n- mootors\u00f5iduki v\u00f5i selle haagise omaniku nimi ja aadress\n- mootors\u00f5iduki v\u00f5i selle haagise mark ja mudel ning valmistajatehase t\u00e4his\n- registreerimistunnistuse ja riikliku registreerimism\u00e4rgi number\n- s\u00f5iduki kasutaja ees- ja perekonnanimi, elukoha aadress, juhiloa number, s\u00fcnniaeg v\u00f5i isikukood\n- kirjaliku n\u00f5usoleku kehtivuse aeg\n- omaniku allkiri kirjalikul n\u00f5usolekul peab olema ametlikult v\u00f5i notariaalselt kinnitatud\n- kohustuslik liikluskindlustuse poliis.\nMillised dokumendid peavad olema v\u00e4ikelaevnikul Eestist v\u00e4ljumisel?\n\nV\u00e4ikelaevnikul peavad kaasas olema:", "imgurl": "", "title": "K\u00fcsimusi piiri\u00fcletusest - Politsei- ja Piirivalveamet", "description": "Mis vahe on v\u00e4lis- v\u00f5i sisepiiri \u00fcletamisel?. Inimesed, kes soovivad \u00fcletada v\u00e4lispiiri, peavad piiri \u00fcletama vaid rahvusvaheliseks liikluseks avatud piiripunktide kaudu nende kindlaks m\u00e4\u00e4ratud lahtiolekuaegade. V\u00e4lispiiri \u00fcletamine mujalt kui piiripunkti kaudu v\u00f5i v\u00e4ljaspool selle lahtiolekuaegu loetakse riigipiiri ebaseaduslikuks \u00fcletamiseks. V\u00e4l...", "source_url": "https://www.politsei.ee/et/kuesimusi-piiriueletusest"}}, {"content": {"chunk": "- kehtiv reisidokument\n- v\u00e4ikelaevajuhi tunnistus\n- v\u00e4ikelaeva registreerimistunnistus\n- reisijate nimekiri (v\u00e4ikelaeval viibivate isikute nimekiri).\nEesti Vabariigis kehtivate \u00f5igusnormide kohaselt on reisijate nimekiri (crew list) laeva dokument.\nV\u00e4ikelaeva juhil on kolmandast riigist saabudes kohustus esitada politseiametnikele v\u00e4ikelaevadel viibivate isikute (reisijate) nimekiri.\nKuidas \u00fcletavad v\u00e4lispiiri alaealised lapsed?\nAlaealise dokumendikohustus riigipiiri \u00fcletamisel:\nNii Euroopa Liidus kui ka Schengeni alal (https://europa.eu/youreurope/citizens/travel/entry-exit/eu-citizen/index_et.htm) on sisepiiri ja v\u00e4lispiiri \u00fcletamisel laste dokumendikohustuse osas kehtestatud sarnased n\u00f5uded t\u00e4iskasvanutega. \u00dcldjuhul peab igal isikul olema piiri \u00fcletamiseks oma reisidokument.\nAlla 15-aastasel kolmanda riigi kodanikul ei pea olema reisidokumenti, kui ta s\u00f5idab Eestisse, viibib Eestis ja s\u00f5idab Eestist v\u00e4lja isiku saatel, kelle reisidokumenti on kantud tema nimi, s\u00fcnniaeg, viisa v\u00f5i elamisloa v\u00f5i elamis\u00f5iguse andmed, juhul kui isikule kehtib Eestis viisakohustus, elamisloa v\u00f5i elamis\u00f5iguse omandamise kohustus ja foto. Foto ei pea olema kantud saatja reisidokumenti, kui alaealine on alla seitsmeaastane. Elamisloa v\u00f5i elamis\u00f5iguse andmed ei pea olema kantud saatja reisidokumenti, kui alaealisel on kehtiv Eesti Vabariigi poolt v\u00e4ljaantud isikutunnistus (ID-kaart) v\u00f5i elamisluba t\u00f5endav dokument.", "imgurl": "", "title": "K\u00fcsimusi piiri\u00fcletusest - Politsei- ja Piirivalveamet", "description": "Mis vahe on v\u00e4lis- v\u00f5i sisepiiri \u00fcletamisel?. Inimesed, kes soovivad \u00fcletada v\u00e4lispiiri, peavad piiri \u00fcletama vaid rahvusvaheliseks liikluseks avatud piiripunktide kaudu nende kindlaks m\u00e4\u00e4ratud lahtiolekuaegade. V\u00e4lispiiri \u00fcletamine mujalt kui piiripunkti kaudu v\u00f5i v\u00e4ljaspool selle lahtiolekuaegu loetakse riigipiiri ebaseaduslikuks \u00fcletamiseks. V\u00e4l...", "source_url": "https://www.politsei.ee/et/kuesimusi-piiriueletusest"}}, {"content": {"chunk": "Alaealisel kolmanda riigi kodanikul, kellel puudub seaduslik alus v\u00f5i kehtiv reisidokument Eestisse sisenemiseks ning, kes soovib taotleda Eestis varjupaika v\u00f5i ajutise kaitse alusel elamisluba, lubatakse Eestisse siseneda p\u00e4rast varjupaigataotluse v\u00f5i ajutise kaitse alusel elamisloa taotluse esitamist.\nEestis kehtivate \u00f5igusaktide kohaselt Eesti riigipiiri \u00fcletamiseks ei ole alaealisel isikul vaja omada t\u00e4iendavaid dokumente (nt volikirju), kuid tulenevalt alaealise piiratud teov\u00f5imest v\u00f5ib piirikontrolli teostav ametnik kontrollida piiril tema seadusliku esindaja n\u00f5usoleku olemasolu. Saatjaga reisivate alaealiste puhul kontrollitakse, et alaealisi saatev isik on nende seaduslik esindaja v\u00f5i omab seadusliku esindaja kirjalikku n\u00f5usolekut alaealiste piiri\u00fcletuseks. Ka lapsega \u00fcksinda reisival vanemal peab piiri\u00fcletusel olema kaasas teise vanema n\u00f5usolek, mida v\u00f5ib piirikontrolli teostav ametnik kontrollida. Vanemate \u00fchine v\u00f5i teise vanema n\u00f5usolek peab olema v\u00e4hemalt lihtkirjalikus vormis ning see peab sisaldama piiri\u00fcletuseks loa andnud vanema v\u00f5i vanemate kontaktandmeid ja olema allkirjastatud. N\u00f5usolekut asendab piiri\u00fcletamist lubav kohtulahend. Lapsega reisival vanemal soovitame lisaks kaasas kanda hooldus\u00f5igust t\u00f5endavat dokumenti.\nJuhime t\u00e4helepanu, et transiit- ja/v\u00f5i sihtriigi piiril v\u00f5idakse n\u00f5uda t\u00e4iendavaid dokumente, seega soovitame enne reisi alustamist kindlasti p\u00f6\u00f6rduda transiit- ja/v\u00f5i sihtriigi v\u00e4lisesinduse poole t\u00e4psema teabe hankimiseks.\nMida teha, kui laps on viidud v\u00f5i plaanitakse viia v\u00e4lisriiki teise lapsevanema n\u00f5usolekuta?", "imgurl": "", "title": "K\u00fcsimusi piiri\u00fcletusest - Politsei- ja Piirivalveamet", "description": "Mis vahe on v\u00e4lis- v\u00f5i sisepiiri \u00fcletamisel?. Inimesed, kes soovivad \u00fcletada v\u00e4lispiiri, peavad piiri \u00fcletama vaid rahvusvaheliseks liikluseks avatud piiripunktide kaudu nende kindlaks m\u00e4\u00e4ratud lahtiolekuaegade. V\u00e4lispiiri \u00fcletamine mujalt kui piiripunkti kaudu v\u00f5i v\u00e4ljaspool selle lahtiolekuaegu loetakse riigipiiri ebaseaduslikuks \u00fcletamiseks. V\u00e4l...", "source_url": "https://www.politsei.ee/et/kuesimusi-piiriueletusest"}}, {"content": {"chunk": "M\u00f5ni kord p\u00f6\u00f6rduvad lapsevanemad Politsei- ja Piirivalveametisse palvega t\u00f5kestada lapse viimine v\u00e4lisriiki teise lapsevanema poolt. Perekonnaseadusest tulenevalt on vanematel \u00fchine hooldus\u00f5igus lapse suhtes ning kui vanem esindab last iseseisvalt, eeldatakse teise vanema n\u00f5usolekut. E-kiri v\u00f5i telefonik\u00f5ne PPA-le ei ole piisavaks aluseks, et PPA saaks t\u00f5kestada lapse piiri\u00fcletust juhul, kui laps reisib koos teise lapsevanemaga.\nKui \u00fcks lapsevanem soovib takistada (ei anna n\u00f5usolekut) lapse teise riiki viimist ning lapsevanemad kokkulepet ei saavuta, on lapsevanemal v\u00f5imalik esitada PPA-le n\u00f5usoleku puudumise kohta allkirjastatud teade.\nDokument", "imgurl": "", "title": "K\u00fcsimusi piiri\u00fcletusest - Politsei- ja Piirivalveamet", "description": "Mis vahe on v\u00e4lis- v\u00f5i sisepiiri \u00fcletamisel?. Inimesed, kes soovivad \u00fcletada v\u00e4lispiiri, peavad piiri \u00fcletama vaid rahvusvaheliseks liikluseks avatud piiripunktide kaudu nende kindlaks m\u00e4\u00e4ratud lahtiolekuaegade. V\u00e4lispiiri \u00fcletamine mujalt kui piiripunkti kaudu v\u00f5i v\u00e4ljaspool selle lahtiolekuaegu loetakse riigipiiri ebaseaduslikuks \u00fcletamiseks. V\u00e4l...", "source_url": "https://www.politsei.ee/et/kuesimusi-piiriueletusest"}}, {"content": {"chunk": "- N\u00f5usoleku puudumise teade (/files/2024-12/piiriueletuse-n6usoleku-puudumise-teade-lapsele.docx?7b7b15a528)\nSellisel juhul alaealise piiri\u00fcletamise eeldused ei ole t\u00e4idetud ning PPA t\u00f5kestab v\u00f5imalusel lapse piiri\u00fcletuse. Tuleb arvestada asjaoluga, et p\u00e4rast Eesti \u00fchinemist Schengeni viisaruumiga on kaotatud piirikontroll sisepiiridel (sh liikmesriikide vahelistel siselendudel, reisilaevadel). Isikud l\u00e4bivad piirikontrolli eelk\u00f5ige juhul, kui \u00fcletavad v\u00e4lispiiri (ehk reisitakse kolmandasse riiki).\nLapsevanemal, kes soovib teise vanema n\u00f5usoleku puudumisest hoolimata koos lapsega riigipiiri \u00fcletada (n\u00e4iteks reisile minna), on \u00f5igus p\u00f6\u00f6rduda kohtusse, et taotleda luba lapsega ilma teise lapsevanema n\u00f5usolekuta reisida. Lapse riigist v\u00e4lja viimine ilma teise vanema n\u00f5usolekuta ei ole probleemi lahendus. Hilisemate probleemide v\u00e4ltimiseks tuleb lapse hooldus\u00f5iguse k\u00fcsimused lahendada lapsevanematel enne lapse viimist v\u00e4lisriiki.\nLapse ebaseaduslikul viimisel v\u00e4lisriiki v\u00f5i tema v\u00e4lisriigis ebaseaduslikul kinnipidamisel kohaldatakse lapser\u00f6\u00f6vi suhtes tsiviil\u00f5iguse kohaldamise rahvusvahelist konventsiooni (1980. aasta Haagi konventsioon) ning Euroopa N\u00f5ukogu 25.06.2019 m\u00e4\u00e4rust nr 2019/1111, mille kohaselt on liikmesriigid m\u00e4\u00e4ranud keskasutused (Eestis on selleks Justiits- ja Digiministeerium), kes teevad omavahel koost\u00f6\u00f6d lapse tagasitoomiseks teisest liikmesriigist.\nKui laps on juba \u00e4ra viidud v\u00e4lisriiki, tuleb p\u00f6\u00f6rduda abi saamiseks Justiits- ja Digiministeeriumi poole tel +372 6208183, e-posti teel .", "imgurl": "", "title": "K\u00fcsimusi piiri\u00fcletusest - Politsei- ja Piirivalveamet", "description": "Mis vahe on v\u00e4lis- v\u00f5i sisepiiri \u00fcletamisel?. Inimesed, kes soovivad \u00fcletada v\u00e4lispiiri, peavad piiri \u00fcletama vaid rahvusvaheliseks liikluseks avatud piiripunktide kaudu nende kindlaks m\u00e4\u00e4ratud lahtiolekuaegade. V\u00e4lispiiri \u00fcletamine mujalt kui piiripunkti kaudu v\u00f5i v\u00e4ljaspool selle lahtiolekuaegu loetakse riigipiiri ebaseaduslikuks \u00fcletamiseks. V\u00e4l...", "source_url": "https://www.politsei.ee/et/kuesimusi-piiriueletusest"}}, {"content": {"chunk": "Justiits- ja Digiministeerium teeb esmalt kindlaks lapse asukoha ning abistab rahumeelse kokkuleppe s\u00f5lmimisel. Eelk\u00f5ige \u00fcritatakse saavutada kokkulepe teise vanemaga lapse vabatahtlikuks tagasitoomiseks v\u00f5i proovitakse olukorda lahendada kohtuv\u00e4lisel teel. Kui selline tegevus ei anna tulemust, alustatakse kohtumenetlust lapse tagasitoomiseks.\nVaata lisaks \u00f5ppefilme:", "imgurl": "", "title": "K\u00fcsimusi piiri\u00fcletusest - Politsei- ja Piirivalveamet", "description": "Mis vahe on v\u00e4lis- v\u00f5i sisepiiri \u00fcletamisel?. Inimesed, kes soovivad \u00fcletada v\u00e4lispiiri, peavad piiri \u00fcletama vaid rahvusvaheliseks liikluseks avatud piiripunktide kaudu nende kindlaks m\u00e4\u00e4ratud lahtiolekuaegade. V\u00e4lispiiri \u00fcletamine mujalt kui piiripunkti kaudu v\u00f5i v\u00e4ljaspool selle lahtiolekuaegu loetakse riigipiiri ebaseaduslikuks \u00fcletamiseks. V\u00e4l...", "source_url": "https://www.politsei.ee/et/kuesimusi-piiriueletusest"}}, {"content": {"chunk": "- Vanema sooritatud lapser\u00f6\u00f6v (https://e-justice.europa.eu/content_parental_child_abduction-309-et.do)\nV\u00e4lisministeeriumi soovitused:\n\n- V\u00e4lisministeeriumi soovitused lapsega reisile minemise puhuks (https://www.vm.ee/uudised/valisministeeriumi-soovitused-lapsega-reisile-minemise-puhuks-0)\n- Reisi targalt (https://reisitargalt.vm.ee/)\nMillised on riiki saabumise ja riigis viibimise seaduslikud alused?\nV\u00e4lismaalase Eestis viibimise seaduslikud alused on:", "imgurl": "", "title": "K\u00fcsimusi piiri\u00fcletusest - Politsei- ja Piirivalveamet", "description": "Mis vahe on v\u00e4lis- v\u00f5i sisepiiri \u00fcletamisel?. Inimesed, kes soovivad \u00fcletada v\u00e4lispiiri, peavad piiri \u00fcletama vaid rahvusvaheliseks liikluseks avatud piiripunktide kaudu nende kindlaks m\u00e4\u00e4ratud lahtiolekuaegade. V\u00e4lispiiri \u00fcletamine mujalt kui piiripunkti kaudu v\u00f5i v\u00e4ljaspool selle lahtiolekuaegu loetakse riigipiiri ebaseaduslikuks \u00fcletamiseks. V\u00e4l...", "source_url": "https://www.politsei.ee/et/kuesimusi-piiriueletusest"}}, {"content": {"chunk": "- Eesti p\u00e4deva asutuse antud viisa\n- Schengeni konventsiooni liikmesriigi p\u00e4deva asutuse antud viisa, kui viisa tingimused ei v\u00e4lista Eestis viibimise \u00f5igust\n- v\u00e4lislepingust vahetult tulenev \u00f5igus Eestis viibida\n- Vabariigi Valitsuse otsusest viisan\u00f5udest loobumise kohta tulenev \u00f5igus Eestis viibida\n- vahetult seadusest, kohtulahendist v\u00f5i haldusaktist tulenev \u00f5igus v\u00f5i kohustus Eestis viibida\n- Schengeni konventsiooni liikmesriigi p\u00e4deva asutuse antud elamisluba ja\n- V\u00e4lisministeeriumi antud diplomaadi- v\u00f5i teenistuskaart v\u00e4lisriigi diplomaatilise esinduse ja konsulaarasutuse ning rahvusvahelise organisatsiooni esinduse Eestisse akrediteeritud personalile, nende perekonnaliikmetele ja erapersonalile.\n\u00dcldkorraldus v\u00e4lismaalase \u00f5igusliku seisundi kohta p\u00e4rast Eestis viibimise seadusliku aluse l\u00f5ppemist piiripunkti saabumisel.\nMillistesse riikidesse saab viisavabalt Eesti v\u00e4lismaalase passiga?\nViisavabadus kehtib Eestis elavatele m\u00e4\u00e4ratlemata kodakondsusega isikutele, kellel on v\u00e4lismaalase pass ja Eesti elamisluba. Vaata V\u00e4lisministeeriumi kodulehelt (https://reisitargalt.vm.ee/kas-ma-vajan-viisat/) .\nMillisel juhtudel v\u00f5ib politseiametnik v\u00e4lismaalast Eestisse mitte lubada?\nPolitseiametnikul on \u00f5igus t\u00f5kestada riiki sisenemine, kui:", "imgurl": "", "title": "K\u00fcsimusi piiri\u00fcletusest - Politsei- ja Piirivalveamet", "description": "Mis vahe on v\u00e4lis- v\u00f5i sisepiiri \u00fcletamisel?. Inimesed, kes soovivad \u00fcletada v\u00e4lispiiri, peavad piiri \u00fcletama vaid rahvusvaheliseks liikluseks avatud piiripunktide kaudu nende kindlaks m\u00e4\u00e4ratud lahtiolekuaegade. V\u00e4lispiiri \u00fcletamine mujalt kui piiripunkti kaudu v\u00f5i v\u00e4ljaspool selle lahtiolekuaegu loetakse riigipiiri ebaseaduslikuks \u00fcletamiseks. V\u00e4l...", "source_url": "https://www.politsei.ee/et/kuesimusi-piiriueletusest"}}, {"content": {"chunk": "- v\u00e4lismaalane rikub piirire\u017eiimi v\u00f5i tollieeskirju\n- v\u00e4lismaalane keeldub piiripunktis esitamast andmeid enda ja oma s\u00f5idu kohta\n- v\u00e4lismaalasel puuduvad piisavad rahalised vahendid Eestis viibimise ja Eestist lahkumise kulude katmiseks ning puudub vastuv\u00f5tja, kes need kulutused kannaks\n- v\u00e4lismaalasel puudub n\u00f5utav tervisekindlustuspoliis\n- v\u00e4lismaalane kujutab ohtu \u00fche v\u00f5i mitme EL liikmesriigi avalikule korrale, sisejulgeolekule, rahvatervisele v\u00f5i rahvusvahelistele suhetele\n- muudel Eesti \u00f5igusaktidega etten\u00e4htud juhtudel.\nMilliseid k\u00fcsimusi v\u00f5idakse v\u00e4lispiiri \u00fcletajalt k\u00fcsida?\n\nV\u00e4lispiiril v\u00f5ivad politseiametnikud k\u00fcsida k\u00f5ike reisi eesm\u00e4rkide, viibimis- ja elamisvahendite jne kohta ning n\u00f5uda \u00fctlusi kinnitavaid dokumente.\nKust leiab informatsiooni piirij\u00e4rjekordade kohta?\nInfot piirij\u00e4rjekordade ooteaja kohta leiab GoSwifti elektroonilise piirij\u00e4rjekorra broneerimise keskkonnast (https://www.eestipiir.ee/yphis/borderQueueInfo.action) .\nMillised piirangud on kehtestatud kaupade sisseveole?\nInformatsiooni reisijaga kaasasoleva kauba sisseveo piirangute ja keeldude kohta leiab Eesti Maksu- ja Tolliameti kodulehelt (https://www.emta.ee/et/eraklient) .", "imgurl": "", "title": "K\u00fcsimusi piiri\u00fcletusest - Politsei- ja Piirivalveamet", "description": "Mis vahe on v\u00e4lis- v\u00f5i sisepiiri \u00fcletamisel?. Inimesed, kes soovivad \u00fcletada v\u00e4lispiiri, peavad piiri \u00fcletama vaid rahvusvaheliseks liikluseks avatud piiripunktide kaudu nende kindlaks m\u00e4\u00e4ratud lahtiolekuaegade. V\u00e4lispiiri \u00fcletamine mujalt kui piiripunkti kaudu v\u00f5i v\u00e4ljaspool selle lahtiolekuaegu loetakse riigipiiri ebaseaduslikuks \u00fcletamiseks. V\u00e4l...", "source_url": "https://www.politsei.ee/et/kuesimusi-piiriueletusest"}}]