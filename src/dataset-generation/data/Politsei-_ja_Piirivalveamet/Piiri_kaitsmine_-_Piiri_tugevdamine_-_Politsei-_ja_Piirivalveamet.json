[{"content": {"chunk": "Piiri kaitsmine\nJuhul kui Eestile peaks tekkima r\u00e4ndesurve, on PPA esmane eesm\u00e4rk t\u00f5kestada ebaseaduslikke piiri\u00fcletusi.\nLisa\u00f5ppekogunemise ajal tehtav harjutus piiri kaitseks annab v\u00e4\u00e4rtusliku kogemuse, teadmaks, milline on kaitsev\u00e4e ja PPA \u00fchine v\u00f5imekus piirile ajutisi t\u00f5kkeid p\u00fcstitada ja millist logistilist tuge ja inimressurssi selleks vaja on. PPA j\u00e4tkab riigipiiri v\u00e4ljaehitamise projektiga (https://www.politsei.ee/et/juhend/piiriehitus) ajutiste t\u00f5kete paigaldamisest s\u00f5ltumata. Massilise sisser\u00e4nde ennetamiseks ja piiri kaitsmiseks on vajalik mitte ainult f\u00fc\u00fcsiline t\u00f5ke, vaid kogu kaasaegne piiritaristu koos seireseadmetega. Idapiiri valvamiseks kasutame juba praegu tehnilisi seadmeid (sh kaameraid, droone, radareid) ja patrulle. Idapiiri v\u00e4ljaehitusest on praegu viivitusaiaga kaetud ligi 25 kilomeetrit. Seiretehnikaga on \u00fchtlasi t\u00e4ielikult kaetud Peipsi j\u00e4rv, t\u00e4nu millele on piirivalvuritel hea \u00fclevaade piiriveekogul toimuvast. Ehituslepingutega on kaetud veel ligi 40 kilomeetrit ja ehitus algab seal l\u00e4hikuudel.", "imgurl": "", "title": "Piiri kaitsmine - Piiri tugevdamine - Politsei- ja Piirivalveamet", "description": "Juhul kui Eestile peaks tekkima r\u00e4ndesurve, on PPA esmane eesm\u00e4rk t\u00f5kestada ebaseaduslikke piiri\u00fcletusi. Lisa\u00f5ppekogunemise ajal tehtav harjutus piiri kaitseks annab v\u00e4\u00e4rtusliku kogemuse, teadmaks, milline on kaitsev\u00e4e ja PPA \u00fchine v\u00f5imekus piirile ajutisi t\u00f5kkeid p\u00fcstitada ja millist logistilist tuge ja inimressurssi selleks vaja on. PPA j\u00e4tkab ri...", "source_url": "https://www.politsei.ee/et/juhend/piiri-tugevdamine/piiri-kaitsmine"}}]