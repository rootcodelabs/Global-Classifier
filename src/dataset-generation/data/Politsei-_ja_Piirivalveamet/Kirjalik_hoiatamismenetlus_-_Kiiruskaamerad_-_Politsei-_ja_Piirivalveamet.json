[{"content": {"chunk": "Kirjalik hoiatamismenetlus\nSeadus annab kohtuv\u00e4lisele menetlejale \u00f5iguse mootors\u00f5idukiga toime pandud liiklusv\u00e4\u00e4rtegude korral m\u00e4\u00e4rata hoiatustrahv mootors\u00f5iduki eest vastutavale isikule.\nErisusena saab seda kohaldada ka riigi, kohaliku omavalitsuse ja avalik-\u00f5igusliku juriidilise isiku suhtes. Antud menetlus kuulub kohaldamisele: kui v\u00e4\u00e4rteomenetluse ajendiks on automaatse liiklusj\u00e4relevalveseadmega edastatud teave liiklusn\u00f5uete rikkumise kohta, mille alusel on visuaalselt tuvastatav mootors\u00f5iduki registreerimism\u00e4rk ning rikkumise tuvastamise aeg ja koht; kui teo avastanud j\u00e4relevalvet teostaval ametnikul ei olnud v\u00f5imalik kohe tuvastada mootors\u00f5iduki juhti ning rikkumine j\u00e4\u00e4dvustati fotol, filmil v\u00f5i muul teabesalvestisel, millelt on visuaalselt tuvastatav mootors\u00f5iduki registreerimism\u00e4rk ning rikkumise tuvastamise aeg ja koht.\nHoiatustrahv m\u00e4\u00e4ratakse isikule, kes oli mootors\u00f5iduki eest vastutav isik v\u00e4\u00e4rteo toimepanemise ajal.\nJuhul, kui mootors\u00f5iduki eest vastutav isik teatab kohtuv\u00e4lisele menetlejale s\u00f5idukit kasutanud isiku andmed, t\u00fchistatakse hoiatustrahv ning saadetakse trahviteade tegelikult s\u00f5idukit kasutanud isikule. Kirjaliku hoiatamismenetluse kohaldamisega kaasnev hoiatustrahv ei too endaga kaasa karistus\u00f5iguslikku tagaj\u00e4rge, kuna see pole s\u00fc\u00fcteo eest kohaldatav karistus, seda ei kanta karistusregistrisse ning sellele ei v\u00f5i tugineda s\u00fc\u00fcteo korduvuse arvestamisel ega muude s\u00fc\u00fcteo eest ette n\u00e4htud \u00f5igusj\u00e4relmite kohaldamisel.", "imgurl": "", "title": "Kirjalik hoiatamismenetlus - Kiiruskaamerad - Politsei- ja Piirivalveamet", "description": "Seadus annab kohtuv\u00e4lisele menetlejale \u00f5iguse mootors\u00f5idukiga toime pandud liiklusv\u00e4\u00e4rtegude korral m\u00e4\u00e4rata hoiatustrahv mootors\u00f5iduki eest vastutavale isikule. Erisusena saab seda kohaldada ka riigi, kohaliku omavalitsuse ja avalik-\u00f5igusliku juriidilise isiku suhtes. Antud menetlus kuulub kohaldamisele: kui v\u00e4\u00e4rteomenetluse ajendiks on automaatse ...", "source_url": "https://www.politsei.ee/et/juhend/kiiruskaamerad/kirjalik-hoiatamismenetlus"}}]