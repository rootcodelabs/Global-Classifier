[{"content": {"chunk": "Mida teha, kui l\u00e4hedane on kadunud?\nVaata teadmata kadunud inimesi. (https://www.politsei.ee/et/teadmata-kadunud-inimesed)\nKui kadunud inimese k\u00e4itumismuster erineb tavap\u00e4rasest ning sul on tunne, et ta v\u00f5ib olla ohus, anna sest esimese asjana kohe politseile teada. Iga m\u00f6\u00f6duv tund on \u00fcksnes v\u00f5imaliku abivajaja kahjuks. Politsei k\u00e4ivitab otsingu kogudes olemasolevat infot tema asukoha selgitamiseks. Samas on sinulgi v\u00f5imalus aidata kaasa, kui m\u00f5tled h\u00e4daabinumbril k\u00f5ne tehes j\u00e4rgmisele:", "imgurl": "", "title": "Mida teha, kui l\u00e4hedane on kadunud? - Eksinud ja teadmata kadunud - Politsei- ja Piirivalveamet", "description": ". Vaata teadmata kadunud inimesi. Kui kadunud inimese k\u00e4itumismuster erineb tavap\u00e4rasest ning sul on tunne, et ta v\u00f5ib olla ohus, anna sest esimese asjana kohe politseile teada. Iga m\u00f6\u00f6duv tund on \u00fcksnes v\u00f5imaliku abivajaja kahjuks. Politsei k\u00e4ivitab otsingu kogudes olemasolevat infot tema asukoha selgitamiseks. Samas on sinulgi v\u00f5imalus aidata kaa...", "source_url": "https://www.politsei.ee/et/juhend/eksinud-ja-teadmata-kadunud"}}, {"content": {"chunk": "- \nmillal, kus ja kes viimati otsitavat inimest n\u00e4gi, kuhu ja millal ta pidanuks j\u00f5udma\n- \nkas kadumise eel oli konflikte v\u00f5i teisi probleeme (sassis suhted, v\u00f5lad, muud pinged v\u00f5i s\u00f5ltuvusprobleemid), mis v\u00f5isid tingida ootamatu lahkumise\n- \nkas otsitav on varem kodust s\u00f5na j\u00e4tmata lahkunud. Millisel p\u00f5hjusel ja kus teadaolevalt viibis\n- \nmillise riietusega otsitav v\u00f5is lahkuda. Vajadusel vaata \u00fcle koju j\u00e4\u00e4nud \u00fcleriided hindamaks, mis ta selga v\u00f5is panna\n- \nmilline on otsitava inimese f\u00fc\u00fcsiline ja vaimne tervis, kas ta vajab ravimeid ning kas need ravimid on tal kaasas\n- \nkellega otsitav l\u00e4bi k\u00e4ib, kelle juures viibida v\u00f5ib \u2013 v\u00f5imalusel koonda v\u00f5imalik nimekiri kontaktidest ja aadressidest\n- \nkas otsitaval v\u00f5ib kaasas olla telefon, mille asukohta positsioneerida. Kui telefon j\u00e4i koju, kellele on tehtud viimased k\u00f5ned v\u00f5i saadetud s\u00f5numid\n- \nkas otsitaval v\u00f5ib olla kaasas teisi tehnilisi seadmed nagu s\u00fcle- v\u00f5i tahvelarvuti\n- \nmilliseid kontosid otsitav omab ning kas ta on neid lahkumise j\u00e4rgselt kasutanud\n- \nmilline on otsitava tavap\u00e4rane p\u00e4evarutiin, sealhulgas t\u00f6\u00f6koht, hobid ja muud p\u00e4evaplaanid\n- \nkas otsitav on varem r\u00e4\u00e4kinud kohtadest, kuhu tahab minna v\u00f5i plaanidest, mida ellu viia\n- \nkas otsitaval on meelispaiku, kus m\u00f5tteid settida \u2013 s\u00fcnnikoht, m\u00f5ni matkarada, veesilm, m\u00e4etipp v\u00f5i muu koht\n- \nkas otsitav v\u00f5is lahkuda s\u00f5idukiga. Mis on masina mark, mudel, registreerimisnumber ja enamlevinud s\u00f5idusihid\n- \nkas otsitav v\u00f5ib olla endale v\u00f5i teistele mingil moel ohtlik", "imgurl": "", "title": "Mida teha, kui l\u00e4hedane on kadunud? - Eksinud ja teadmata kadunud - Politsei- ja Piirivalveamet", "description": ". Vaata teadmata kadunud inimesi. Kui kadunud inimese k\u00e4itumismuster erineb tavap\u00e4rasest ning sul on tunne, et ta v\u00f5ib olla ohus, anna sest esimese asjana kohe politseile teada. Iga m\u00f6\u00f6duv tund on \u00fcksnes v\u00f5imaliku abivajaja kahjuks. Politsei k\u00e4ivitab otsingu kogudes olemasolevat infot tema asukoha selgitamiseks. Samas on sinulgi v\u00f5imalus aidata kaa...", "source_url": "https://www.politsei.ee/et/juhend/eksinud-ja-teadmata-kadunud"}}, {"content": {"chunk": "- \nkas otsitav v\u00f5ib olla endale v\u00f5i teistele mingil moel ohtlik\nV\u00e4ldi olukordi, kus avaldad selliseid andmeid k\u00f5rvalistele inimestele. Vabatahtlikele jagab vajaminevat infot ahelikuotsinguks politsei ning tagab, et niigi raskes seisus oleva pere privaatsus s\u00e4iliks kogu otsingute v\u00e4ltel.\nKui appi tulnud inimesed k\u00fcsivad otsingute eest tasu, keeldu sellest: politseit\u00f6\u00f6, kaasatud tehnika ja vabatahtlike panus on abivajajale igal hetkel tasuta.\nV\u00e4lismaal kadunud inimene\nKui l\u00fchiajaliselt v\u00e4lismaale l\u00e4inud l\u00e4hedasega ei saa enam kontakti ja on p\u00f5hjust arvata, et tema elu v\u00f5i tervis v\u00f5ib ohus olla, p\u00f6\u00f6rdu politseisse. PPA v\u00f5tab \u00fchendust v\u00e4lisriigi politseiga ja asub selgitama, kas isik v\u00f5is olla kinni peetud v\u00f5i on toimunud midagi muud. Tuleb arvestada, et sageli on kontakti mittesaamise p\u00f5hjuseks siiski kas sideprobleemid (telefoni v\u00f5i arvuti aku on t\u00fchi, seda ei saanud laadida, pole mobiili- v\u00f5i netilevi v\u00f5i on otsitav inimene ajavahest tingituna v\u00e4sinud ja pole lihtsalt j\u00f5udnud kodustega \u00fchendust v\u00f5tta) v\u00f5i teinekord ka inimese soov saada privaatsust. Kui oled siiski mures tema turvalisuse p\u00e4rast, anna v\u00e4lismaal kadunud inimesest kohalikku politseijaoskonda p\u00f6\u00f6rdudes teada.", "imgurl": "", "title": "Mida teha, kui l\u00e4hedane on kadunud? - Eksinud ja teadmata kadunud - Politsei- ja Piirivalveamet", "description": ". Vaata teadmata kadunud inimesi. Kui kadunud inimese k\u00e4itumismuster erineb tavap\u00e4rasest ning sul on tunne, et ta v\u00f5ib olla ohus, anna sest esimese asjana kohe politseile teada. Iga m\u00f6\u00f6duv tund on \u00fcksnes v\u00f5imaliku abivajaja kahjuks. Politsei k\u00e4ivitab otsingu kogudes olemasolevat infot tema asukoha selgitamiseks. Samas on sinulgi v\u00f5imalus aidata kaa...", "source_url": "https://www.politsei.ee/et/juhend/eksinud-ja-teadmata-kadunud"}}, {"content": {"chunk": "V\u00e4lismaal kadunud inimesi V\u00e4lisministeerium ega Eesti saatkonnad taga ei otsi, see tegevus kuulub politsei p\u00e4devusse. Kui otsitav inimene on t\u00f5esti v\u00e4lisriigis kinni peetud, saab tema kinnipidamisest ja asukohast teatada l\u00e4hedastele ainult inimese enda n\u00f5usolekul. Kui selline n\u00f5usolek puudub, saab politsei perele vaid \u00f6elda, et isik on elus ja tema asukoht on teada. T\u00e4psemat infot selle kohta, kus ja miks ta viibib ja miks ta ei soovi oma asukohta avaldada, ei ole \u00f5igust perele v\u00f5i teistele kadunud inimese asjus p\u00f6\u00f6rdunutele anda.", "imgurl": "", "title": "Mida teha, kui l\u00e4hedane on kadunud? - Eksinud ja teadmata kadunud - Politsei- ja Piirivalveamet", "description": ". Vaata teadmata kadunud inimesi. Kui kadunud inimese k\u00e4itumismuster erineb tavap\u00e4rasest ning sul on tunne, et ta v\u00f5ib olla ohus, anna sest esimese asjana kohe politseile teada. Iga m\u00f6\u00f6duv tund on \u00fcksnes v\u00f5imaliku abivajaja kahjuks. Politsei k\u00e4ivitab otsingu kogudes olemasolevat infot tema asukoha selgitamiseks. Samas on sinulgi v\u00f5imalus aidata kaa...", "source_url": "https://www.politsei.ee/et/juhend/eksinud-ja-teadmata-kadunud"}}]