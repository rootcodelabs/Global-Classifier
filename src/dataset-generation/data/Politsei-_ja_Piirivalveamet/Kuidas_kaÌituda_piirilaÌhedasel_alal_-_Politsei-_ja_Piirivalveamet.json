[{"content": {"chunk": "Kui plaanid minna idapiiri\u00e4\u00e4rsetele aladele puhkama, veendu, et oled teadlik, kus asub ajutine kontrolljoon. K\u00fcsimuste tekkides v\u00f5ib alati p\u00f6\u00f6rduda abi saamiseks kohaliku kordoni poole. Idapiiri l\u00e4hedasel alal matkates, seeni ja marju korjates tuleb olla t\u00e4helepanelik. Eesti Vabariigi ja Vene F\u00f6deratsiooni vahelist ajutist kontrolljoont t\u00e4histavad piiripostid, piirire\u017eiimi ala m\u00e4rgivad punase k\u00e4ega hoiatustahvlid sildiga \u201eSeis, Eesti riigipiir\u201c.", "imgurl": "", "title": "Kuidas k\u00e4ituda piiril\u00e4hedasel alal - Politsei- ja Piirivalveamet", "description": "Kui plaanid minna idapiiri\u00e4\u00e4rsetele aladele puhkama, veendu, et oled teadlik, kus asub ajutine kontrolljoon. K\u00fcsimuste tekkides v\u00f5ib alati p\u00f6\u00f6rduda abi saamiseks kohaliku kordoni poole. Idapiiri l\u00e4hedasel alal matkates, seeni ja marju korjates tuleb olla t\u00e4helepanelik. Eesti Vabariigi ja Vene F\u00f6deratsiooni vahelist ajutist kontrolljoont t\u00e4histavad ...", "source_url": "https://www.politsei.ee/et/kuidas-kaeituda-piirilaehedasel-alal"}}, {"content": {"chunk": "K\u00f5ik isikud peavad piiriv\u00f6\u00f6ndis ja piiriveekogul elluviidavast tegevusest teavitama Politsei- ja Piirivalveametit v\u00e4hemalt 72 tundi enne tegevuse toimumist, kui nende tegevus v\u00f5ib takistada v\u00e4lispiiri valvamist v\u00f5i h\u00e4irida piirirahu. Tegevusest teavitamisel tuleb esitada Politsei- ja Piirivalveametile oma ees- ja perekonnanimi, kontaktandmed, tegevuse toimumise aeg ja koht ning tegevuse kirjeldus ja selle asjaolud.\nV\u00e4lispiiri valvamist takistavad v\u00f5i piirirahu h\u00e4irivad tegevused piiriv\u00f6\u00f6ndis on l\u00f5hkamist\u00f6\u00f6, kaevandust\u00f6\u00f6, mehitamata \u00f5hus\u00f5iduki k\u00e4itamine, \u00f5ppus, ajujaht, v\u00f5istlus, muu \u00fcritus v\u00f5i tegevus, mis v\u00f5ib takistada v\u00e4lispiiri valvamist v\u00f5i h\u00e4irida piirirahu.\nV\u00e4lispiiri valvamist takistavad v\u00f5i piirirahu h\u00e4irivad tegevused piiriveekogul on l\u00f5hkamist\u00f6\u00f6, mehitamata \u00f5hus\u00f5iduki k\u00e4itamine, allveetegevus, j\u00e4\u00e4tee rajamine, \u00f5ppus, v\u00f5istlus, muu \u00fcritus v\u00f5i tegevus, mis v\u00f5ib takistada v\u00e4lispiiri valvamist v\u00f5i h\u00e4irida piirirahu.\nKeelatud on punaste signaalrakettide p\u00f5hjuseta kasutamine territoriaal- ja sisemerel, Peipsi j\u00e4rvel, L\u00e4mmij\u00e4rvel ja Pihkva j\u00e4rvel ning nende veekogude vahetus l\u00e4heduses. Punane rakett on mereh\u00e4da abikutsung, mille p\u00f5hjuseta kasutamine on seadusega keelatud.", "imgurl": "", "title": "Kuidas k\u00e4ituda piiril\u00e4hedasel alal - Politsei- ja Piirivalveamet", "description": "Kui plaanid minna idapiiri\u00e4\u00e4rsetele aladele puhkama, veendu, et oled teadlik, kus asub ajutine kontrolljoon. K\u00fcsimuste tekkides v\u00f5ib alati p\u00f6\u00f6rduda abi saamiseks kohaliku kordoni poole. Idapiiri l\u00e4hedasel alal matkates, seeni ja marju korjates tuleb olla t\u00e4helepanelik. Eesti Vabariigi ja Vene F\u00f6deratsiooni vahelist ajutist kontrolljoont t\u00e4histavad ...", "source_url": "https://www.politsei.ee/et/kuidas-kaeituda-piirilaehedasel-alal"}}]