[{"content": {"chunk": "Idapiiri arendus ja investeeringud\n2014. aastal valmis idapiiri arendusvisioon, milles esitati erinevad lahendused piiritaristu v\u00e4ljaehitamiseks. Samas alustas tegevust idapiiri ehituse t\u00f6\u00f6r\u00fchm, kuhu kaasati k\u00f5ik huvigrupid. Koost\u00f6\u00f6s kirjeldati idapiiri programmi vajadused ning projekteeriti arendustegevused, mida hakati j\u00e4rk-j\u00e4rgult ellu viima.\n\nPiiriehituse investeeringud 2016-2019\nInvesteeringud (mln/eurot)\n\n\n\n\n3 uut seirepositsiooni\n2,6\n\n\n\n\nVeem\u00e4rkide soetamine\n0,2\n\n\n\n\nProjekteerimine\n2\n\nKatsel\u00f5igud\n5\n\nPiiririba t\u00e4histamine piiripostidega\n0,7\n\nSaatse kordoni rekonstrueerimine\n1\n\nMaade v\u00f5\u00f5randamine\n0,6\n\nPiiririba hooldust\u00f6\u00f6d\n1,4\n\n\n\n\n\n\n\n\n\n\n2015. aastal pandi Vabariigi valitsuse m\u00e4\u00e4rusega paika Eesti ja Venemaa vahelise ajutise kontrolljoone koordinaadid, soetati Eesti Vabariigi piiripostid ning m\u00e4rgistati kogu maismaapiiri ulatuses nende tulevased asukohad.", "imgurl": "", "title": "Idapiiri arendus ja investeeringud - Piiriehitus - Politsei- ja Piirivalveamet", "description": "Idapiiri arendusvisioon. 2014. aastal valmis idapiiri arendusvisioon, milles esitati erinevad lahendused piiritaristu v\u00e4ljaehitamiseks. Samas alustas tegevust idapiiri ehituse t\u00f6\u00f6r\u00fchm, kuhu kaasati k\u00f5ik huvigrupid. Koost\u00f6\u00f6s kirjeldati idapiiri programmi vajadused ning projekteeriti arendustegevused, mida hakati j\u00e4rk-j\u00e4rgult ellu viima. Idapiiri mak...", "source_url": "https://www.politsei.ee/et/juhend/piiriehitus/idapiiri-arendus-ja-investeeringud"}}, {"content": {"chunk": "2015. aastal paigaldati idapiirile piiripost number 2, mis t\u00e4histas Eesti ja Venemaa vahelisel ajutisel kontrolljoonel ehitust\u00f6\u00f6de algust.\n2015. aastal viidi l\u00e4bi maismaapiiri ja Narva j\u00f5e patrullradade projekteerimise hange ning alustati geodeetiliste uuringutega.\n2014. aastal alustab RMK Eesti ja Venemaa vahelisel maismaapiiril puhastust\u00f6id, mis l\u00f5petatakse 2016. aastaks. Korrastamis- ja hooldust\u00f6\u00f6d ligi 136 km pikkusel ja 366 hektari suurusel alal seisnesid maa-ala heakorrastamises ja metsa raadamises, mis h\u00f5lmas puude ja p\u00f5\u00f5saste langetamist, taimkatte niitmist, piiriribale langenud puude k\u00f5rvaldamist ja puuokste k\u00e4rpimist ning piirikraavide puhastamist ja taastamist. Keskmiselt puhastati piiriala 10m laiuselt, kuid vastavalt vajadusele kohati ka kuni 300m laiusel alal. Raadatud piiririba hooldamiseks on l\u00e4bi viidud piirij\u00f5gede puhastamine ja piiririba niitmise hanked, mis on v\u00e4ljaehitatud piiririba hooldamise iga-aastased tegevused, et hoida valvatav keskkond puhtana.\n\n2016. aastal l\u00f5petati piiririba korrastus- ja ehitust\u00f6\u00f6d Eesti, L\u00e4ti ja Venemaa kolmikpunktis, kuhu \u00fchtlasi paigaldati piiripost number 1.", "imgurl": "", "title": "Idapiiri arendus ja investeeringud - Piiriehitus - Politsei- ja Piirivalveamet", "description": "Idapiiri arendusvisioon. 2014. aastal valmis idapiiri arendusvisioon, milles esitati erinevad lahendused piiritaristu v\u00e4ljaehitamiseks. Samas alustas tegevust idapiiri ehituse t\u00f6\u00f6r\u00fchm, kuhu kaasati k\u00f5ik huvigrupid. Koost\u00f6\u00f6s kirjeldati idapiiri programmi vajadused ning projekteeriti arendustegevused, mida hakati j\u00e4rk-j\u00e4rgult ellu viima. Idapiiri mak...", "source_url": "https://www.politsei.ee/et/juhend/piiriehitus/idapiiri-arendus-ja-investeeringud"}}, {"content": {"chunk": "2015. aastal viiakse l\u00e4bi hange v\u00f5\u00f5randatavate maade hindamiseks ning alustatakse l\u00e4bir\u00e4\u00e4kimisi eramaaomanikega. Projekteerimise k\u00e4igus selgub, et maastiku erip\u00e4ra ja ehitamise otstarbekuse t\u00f5ttu tuleb piiritaristu kohati ehitada v\u00e4ljapoole piiririba, mist\u00f5ttu tekib vajadus maad osaliselt juurde v\u00f5\u00f5randada. L\u00e4bir\u00e4\u00e4kimised maaomanikega on poolepeal ning kestavad praeguse prognoosi kohaselt 2019. aasta l\u00f5puni.\nKogu idapiiri maismaaosa v\u00e4ljaarendamiseks algatatakse 2017. aastal piiri\u00e4\u00e4rsel alal elektriv\u00f5rgu liitumispunktide rajamist. Liitumispunktidest olid 2018. aastal 16 ehituses ja 11 projekteerimises.\n2017. aastal valmisid Piusa kordoni, Luhamaa ja V\u00e4rska teenistuste juhtimispunktid, kuhu loodi v\u00f5imekus t\u00f6\u00f6delda seires\u00fcsteemidest laekuvat infot.\n2018. aastal valmisid l\u00f5plikult kagupiiril kaks 1,6 km pikkust seires\u00fcsteemidega varustatud katsel\u00f5iku, millest \u00fcks rajati soisele alale ning teine kuivemale alale. Katsel\u00f5ikude rajamise eesm\u00e4rk oli erinevatel maastikut\u00fc\u00fcpidel testida alternatiivseid v\u00f5imalusi, katsetada projekteerijate pakutud lahendusi maastikul ning leida seel\u00e4bi parimad lahendused piiritaristu l\u00f5plikuks v\u00e4ljaehituseks. Ehitust\u00f6\u00f6d katsel\u00f5igul n\u00e4itasid, et 10m piiriribast taristu t\u00f6\u00f6kindluse tagamiseks ei piisa, mist\u00f5ttu j\u00e4tkati l\u00e4bir\u00e4\u00e4kimisi maaomanikega. Kokku puudutab piiririba laiendamine 234 eramaaomanikku.", "imgurl": "", "title": "Idapiiri arendus ja investeeringud - Piiriehitus - Politsei- ja Piirivalveamet", "description": "Idapiiri arendusvisioon. 2014. aastal valmis idapiiri arendusvisioon, milles esitati erinevad lahendused piiritaristu v\u00e4ljaehitamiseks. Samas alustas tegevust idapiiri ehituse t\u00f6\u00f6r\u00fchm, kuhu kaasati k\u00f5ik huvigrupid. Koost\u00f6\u00f6s kirjeldati idapiiri programmi vajadused ning projekteeriti arendustegevused, mida hakati j\u00e4rk-j\u00e4rgult ellu viima. Idapiiri mak...", "source_url": "https://www.politsei.ee/et/juhend/piiriehitus/idapiiri-arendus-ja-investeeringud"}}, {"content": {"chunk": "2018. aastal hangiti piiriturvalisuse tagamiseks \u00fcheksa militaardrooni.\n2018. aastal veeskati Peipsi j\u00e4rvistul viimased kollased toodrid, millega j\u00f5udis l\u00f5pule re\u017eiimiala t\u00e4histamine. Peipsi j\u00e4rvistul lasti m\u00e4rgistust\u00f6\u00f6de raames 126 kilomeetri ulatuses vette 130 kollast toodrit. Kui Piirissaarest l\u00f5una suunas L\u00e4mmi- ja Pihkva j\u00e4rvel olevad 51 toodrit ning Narva veehoidlal olevad 45 toodrit on vees aasta l\u00e4bi, siis Piirissaarest p\u00f5hja suunas olevad 79 toodrit on hooajalised ning tuleb j\u00e4\u00e4tumisperioodiks veest v\u00e4lja v\u00f5tta. \u00dchtlasi paigaldati 2018.aastal Peipsi j\u00e4rvistule piirire\u017eiimi alasse testimiseks 11 valgustusega aastaringset j\u00e4\u00e4klassi poid.\n\n2018. aastal j\u00f5udsid l\u00f5pusirgele t\u00f6\u00f6d Eesti ja Venemaa vahelisel kontrolljoonel, kuhu paigaldati 780 Eesti Vabariigi piiriposti ja vahepiiriposti. T\u00e4iendavalt plaanitakse tulevikus lisada kagupiirile veel 76 piiriposti nendele maadele, mis kuuluvad piirilepingu j\u00e4rgi v\u00e4ljavahetamisele Venemaaga.\n2018. aastal j\u00f5udis l\u00f5pusirgele piirire\u017eiimi ala t\u00e4histamine uute hoiatussiltidega, et ennetada keerulistes looduslikes tingimustes eksitusest tingitud piiri\u00fcletusi. Kokku paigaldati idapiiri maismaale 1130 hoiatussilti, millest suurem osa j\u00e4\u00e4vad Piusa ja Luhamaa piiril\u00f5ikudesse. Uued sildid on ilmastikukindlad ja vastupidavad ning kumeral pinnal infotahvel kaugele ja ka pimedas n\u00e4htav.", "imgurl": "", "title": "Idapiiri arendus ja investeeringud - Piiriehitus - Politsei- ja Piirivalveamet", "description": "Idapiiri arendusvisioon. 2014. aastal valmis idapiiri arendusvisioon, milles esitati erinevad lahendused piiritaristu v\u00e4ljaehitamiseks. Samas alustas tegevust idapiiri ehituse t\u00f6\u00f6r\u00fchm, kuhu kaasati k\u00f5ik huvigrupid. Koost\u00f6\u00f6s kirjeldati idapiiri programmi vajadused ning projekteeriti arendustegevused, mida hakati j\u00e4rk-j\u00e4rgult ellu viima. Idapiiri mak...", "source_url": "https://www.politsei.ee/et/juhend/piiriehitus/idapiiri-arendus-ja-investeeringud"}}, {"content": {"chunk": "Piiri t\u00e4histamiseks ja valvamiseks tuli korrastada piiriveekogu Vanig\u00f5j\u00e4rv. Aastal 2017 sai tehisj\u00e4rve Eesti poolne p\u00f5hi puhastatud, tamm ja vee \u00fclevoolu regulaator renoveeritud ning sellega \u00fches t\u00f5stetud oluliselt veekogu elukeskkonna kvaliteeti ja j\u00e4rve \u00fcldist olukorda. Lisaks v\u00f5imaldavad need paisj\u00e4rve renoveerimist\u00f6\u00f6d n\u00fc\u00fcd ka kohalikel ja k\u00fclalistel looduskaunis kohas vaba aega veeta.\n\n2019. aastal hangiti Narva j\u00f5ele Vasknarva ja Permisk\u00fcla piirkonda kolm uut kaameratega varustatud radaritorni, mis v\u00f5imaldavad h\u00f5lpsamini reageerida piiriveekogul aset leidvatele vahejuhtumitele. Lisaks plaanitakse edasiselt katta kogu Narva j\u00f5gi kaasaegse valve- ja seiretehnikaga, mis t\u00e4hendab t\u00e4iendavalt veel 15 radaripositsiooni rajamist. Hange j\u00e4rgmise viie radaripositsiooni rajamiseks kuulutatakse v\u00e4lja 2019. aasta s\u00fcgisel.\n\n2015. aastal valmistati ette piiriinfos\u00fcsteemi KILP projekteerimise hange. Aastal 2017 alustati s\u00fcsteemi esimeste moodulite testimisega. Nutikas riigipiiri valve korraldamise infos\u00fcsteem KILP annab piirist reaalajas \u00fclevaate, suudab koostada ise riskianal\u00fc\u00fcse ja muudab infovahetuse kiiremaks.", "imgurl": "", "title": "Idapiiri arendus ja investeeringud - Piiriehitus - Politsei- ja Piirivalveamet", "description": "Idapiiri arendusvisioon. 2014. aastal valmis idapiiri arendusvisioon, milles esitati erinevad lahendused piiritaristu v\u00e4ljaehitamiseks. Samas alustas tegevust idapiiri ehituse t\u00f6\u00f6r\u00fchm, kuhu kaasati k\u00f5ik huvigrupid. Koost\u00f6\u00f6s kirjeldati idapiiri programmi vajadused ning projekteeriti arendustegevused, mida hakati j\u00e4rk-j\u00e4rgult ellu viima. Idapiiri mak...", "source_url": "https://www.politsei.ee/et/juhend/piiriehitus/idapiiri-arendus-ja-investeeringud"}}, {"content": {"chunk": "2019. aastal kuulutati v\u00e4lja kagupiiri esimese etapi ehitushange leidmaks pakkujat, kes ehitab v\u00e4lja piiritaristu 23,5 km pikkusel piiril\u00f5igul kolmikpunktist Luhamaa piiripunktini. Kui hange kulgeb plaanip\u00e4raselt, j\u00f5utakse eduka pakkuja selgumiseni 2019.aasta s\u00fcgisel ning ehitustegevuseni hiljemalt 2020.aasta alguses. Selle piiril\u00f5igu ehitust\u00f6\u00f6de kestuseks on prognoositud 2-2,5 aastat.\nJooksvalt valmistatakse ette j\u00e4rgmiste piiril\u00f5ikude ehitushankeid. Iga piiril\u00f5igu l\u00f5plik hind selgub ehitushangete tulemusel.\n2018. aastal alustatakse Saatse kordoni rekonstrueerimist ja Narva kordoni projekteerimist, et luua v\u00f5imekus seires\u00fcsteemidest laekuva info t\u00f6\u00f6tlemiseks.", "imgurl": "", "title": "Idapiiri arendus ja investeeringud - Piiriehitus - Politsei- ja Piirivalveamet", "description": "Idapiiri arendusvisioon. 2014. aastal valmis idapiiri arendusvisioon, milles esitati erinevad lahendused piiritaristu v\u00e4ljaehitamiseks. Samas alustas tegevust idapiiri ehituse t\u00f6\u00f6r\u00fchm, kuhu kaasati k\u00f5ik huvigrupid. Koost\u00f6\u00f6s kirjeldati idapiiri programmi vajadused ning projekteeriti arendustegevused, mida hakati j\u00e4rk-j\u00e4rgult ellu viima. Idapiiri mak...", "source_url": "https://www.politsei.ee/et/juhend/piiriehitus/idapiiri-arendus-ja-investeeringud"}}]