[{"content": {"chunk": "\u00dcldinfo\nKes on Euroopa Liidu kodaniku pereliige?\nPereliikmeks loetakse sind, kui oled v\u00e4lismaalane, kes ise ei ole Euroopa Liidu kodanik aga oled Euroopa Liidu (v.a Eesti) kodaniku:\n\n- abikaasa\n- kuni 21-aastane laps v\u00f5i \u00fclalpeetav t\u00e4isealine laps, s.o \u00fclalpeetav laps\n- abikaasa kuni 21-aastane laps v\u00f5i \u00fclalpeetav t\u00e4isealine laps, s.o \u00fclalpeetav laps\n- \u00fclalpeetav vanem v\u00f5i vanavanem\n- abikaasa \u00fclalpeetav vanem v\u00f5i vanavanem\n- \u00fclalpeetav v\u00f5i leibkonnaliige, kellel on Euroopa Liidu kodanikuga \u00fchine majapidamine l\u00e4hteriigis\n- muu \u00fclalpeetav isik v\u00f5i isik, kes vajab Euroopa Liidu kodaniku poolt hooldamist\nMis on pereliikme ajutine viibimis\u00f5igus?\nAjutine viibimis\u00f5igus on pereliikme \u00f5igus k\u00fclastada Eestit l\u00fchiajaliselt viisa v\u00f5i viisavabaduse alusel.\nAjutine \u00f5igus Eestis viibida on pereliikmel, kes on esitanud t\u00e4htajalise elamis\u00f5iguse taotluse, kuni taotluse suhtes otsuse tegemiseni.\nAjutine \u00f5igus Eestis viibida on pereliikmel ka p\u00e4rast t\u00e4htajalise elamis\u00f5iguse l\u00f5ppemist 90 p\u00e4eva.\nKuidas saab pereliige viisa?\nPereliikmena saad viisa kui:", "imgurl": "", "title": "\u00dcldinfo - Perekonnaliikme t\u00e4htajaline elamis\u00f5igus - Politsei- ja Piirivalveamet", "description": "Kes on Euroopa Liidu kodaniku pereliige?. Pereliikmeks loetakse sind, kui oled v\u00e4lismaalane, kes ise ei ole Euroopa Liidu kodanik aga oled Euroopa Liidu (v. a Eesti) kodaniku:. abikaasa. kuni 21-aastane laps v\u00f5i \u00fclalpeetav t\u00e4isealine laps, s. o \u00fclalpeetav laps. abikaasa kuni 21-aastane laps v\u00f5i \u00fclalpeetav t\u00e4isealine laps, s. o \u00fclalpeetav laps. \u00fclal...", "source_url": "https://www.politsei.ee/et/juhend/perekonnaliikme-taehtajaline-elamisoigus"}}, {"content": {"chunk": "- sul on kehtiv reisidokument,\n- t\u00f5endad, et oled Euroopa Liidu kodaniku pereliige ja\n- reisid koos Euroopa Liidu kodanikuga v\u00f5i \u00fchined temaga Eestis.\nMillised t\u00e4iendavad \u00f5igused on Euroopa Liidu kodaniku pereliikmel Eestis viibides?\nEuroopa Liidu kodaniku pereliige, kes viibi Eestis ajutise viibimis\u00f5iguse alusel, ei tohi Eestis t\u00f6\u00f6tada.\nPereliikmel, kes on saanud t\u00e4htajalise v\u00f5i alalise elamis\u00f5iguse, on \u00f5igus piiramatult Eestis t\u00f6\u00f6tada, ettev\u00f5tlusega tegeleda ja \u00f5ppida.\nMis on t\u00e4htajaline elamis\u00f5igus?\nT\u00e4htajaline elamis\u00f5igus annab sulle v\u00f5imaluse elada Eestis kuni 5 aastat.\nKui kaua kehtib Euroopa Liidu kodanikust pereliikme elamis\u00f5igus?\nKui oled Euroopa Liidu kodaniku pereliige, siis kehtib sulle v\u00e4ljastatud elamis\u00f5igus 5 aastat v\u00f5i seni, kuni kestab sinu Eestis t\u00e4htajalise elamis\u00f5iguse alusel elava Euroopa Liidu kodanikust pereliikme elamis\u00f5igus.\nMis on elamisloakaart?\nElamisloakaart on sinu Eestis elamise \u00f5igust t\u00f5endav dokument, mis on \u00fchtlasi ka sinu isikutunnistus. Elamisloakaardil on sinu isikuandmed, elamis\u00f5iguse andmed, foto ja s\u00f5rmej\u00e4ljekujutised.\nMigratsioonin\u00f5ustaja on sulle igal sammul abiks. K\u00fcsi migratsioonin\u00f5ustajalt. (https://www.politsei.ee/et/migratsiooninoustajad)", "imgurl": "", "title": "\u00dcldinfo - Perekonnaliikme t\u00e4htajaline elamis\u00f5igus - Politsei- ja Piirivalveamet", "description": "Kes on Euroopa Liidu kodaniku pereliige?. Pereliikmeks loetakse sind, kui oled v\u00e4lismaalane, kes ise ei ole Euroopa Liidu kodanik aga oled Euroopa Liidu (v. a Eesti) kodaniku:. abikaasa. kuni 21-aastane laps v\u00f5i \u00fclalpeetav t\u00e4isealine laps, s. o \u00fclalpeetav laps. abikaasa kuni 21-aastane laps v\u00f5i \u00fclalpeetav t\u00e4isealine laps, s. o \u00fclalpeetav laps. \u00fclal...", "source_url": "https://www.politsei.ee/et/juhend/perekonnaliikme-taehtajaline-elamisoigus"}}]