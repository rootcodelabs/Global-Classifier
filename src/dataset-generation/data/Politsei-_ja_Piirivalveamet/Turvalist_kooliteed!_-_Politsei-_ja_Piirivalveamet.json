[{"content": {"chunk": "Hea koolipere, lapsevanemad!\nKutsun teid \u00fcles pingutama \u00fchiselt selle nimel, et esimesest koolip\u00e4evast alates tunneks iga Eestimaa laps end kooli minnes ja seal olles turvaliselt. Nii nagu ka varasematel aastatel on koolialguse esimestel p\u00e4evadel koolide juures ja suurematel ristmikel politseinikud ja vabatahtlikud, et aidata lastel turvaliselt kooli j\u00f5uda. Selleks, et koolis olles iga laps end turvaliselt tunneks, saate oma panuse anda just teie, koolipersonal ja lapsevanemad. Kutsun teid \u00fcles tegema endast k\u00f5ik, et meie koolid oleksid kiusamisvabad.\nKoolis veedab laps pea kolmandiku oma \u00f6\u00f6p\u00e4evast. \u00d5petaja jagab lastega klassiruumi ning m\u00f6\u00f6dub lugematul arvul kordi neist koridoris, s\u00f6\u00f6klas v\u00f5i kooli\u00f5ues. Nii saata just teie t\u00e4hele panna m\u00e4rke, mis viitavad kiusamisele. Olgu selleks tobedate h\u00fc\u00fcdnimede panemine v\u00f5i omavaheline n\u00fcgimine, meie v\u00f5imuses t\u00e4iskasvanutena on reageerida ja sekkuda. Koolidel on olemas k\u00e4itumisjuhised, mida kiusamise korral teha ning enamikel ka tugipersonal, kelle abiga sekkuda ning lahendusi otsida. Igal koolil on oma noorsoopolitseinik, kellega saate \u00fchendust v\u00f5tta. Julgustan abi k\u00fcsima kohe, kui ilmnevad esimesed m\u00e4rgid kiusamisest v\u00f5i abivajavast lapsest. Mida kauem kiusamine kestab, seda keerulisem on asjaosalisi sellest ringist v\u00e4lja saada. Eelmisel aastal lahenduseta j\u00e4\u00e4nud kiusamised j\u00e4tkuvad t\u00f5en\u00e4oliselt ka sel aastal. Eelmises koolis toimunud kiusamine v\u00f5ib ohvrit saata ka uues koolis. Teeme koos nii, et kiusamisele ei oleks koolis kohta ja pakume abi nii ohvrile kui kiusajale, sest sageli v\u00f5ib kiusaja olla ise kiusamise ohver.", "imgurl": "", "title": "Turvalist kooliteed! - Politsei- ja Piirivalveamet", "description": "Hea koolipere, lapsevanemad!. Kutsun teid \u00fcles pingutama \u00fchiselt selle nimel, et esimesest koolip\u00e4evast alates tunneks iga Eestimaa laps end kooli minnes ja seal olles turvaliselt. Nii nagu ka varasematel aastatel on koolialguse esimestel p\u00e4evadel koolide juures ja suurematel ristmikel politseinikud ja vabatahtlikud, et aidata lastel turvaliselt ko...", "source_url": "https://www.politsei.ee/et/turvalist-kooliteed"}}, {"content": {"chunk": "Lapsevanemad, teie saate kodus r\u00e4\u00e4kida lastega sellest, mis neile muret valmistab ja mida nad on koolis t\u00e4hele pannud. Vahel pole vaja teha enamat, kui leida see aeg, et oma last kuulata ja ehitada nii \u00fcles usalduslikku suhet temaga. On oluline, et lapsevanem selgitab, mida kiusamine t\u00e4hendab, et laps oskaks seda koolis m\u00e4rgata. Ka siis, kui laps r\u00e4\u00e4gib kiusamisjuhtumitest, mis ei ole otseselt temaga juhtunud, tasub sellest teavitada kooli. Vahel juhtuvad inetud lood siis, kui \u00f5petaja ei viibi klassis. M\u00f5nikord toimub kiusamine sotsiaalmeedias ning \u00f5petajal polegi v\u00f5imalik sellega kursis olla. Koolimajas on ka kohti, kus \u00f5petajaid polegi. Olgu selleks akendeta tualettruum, kus kellegi kiusamise eesm\u00e4rgil pidevalt tulesid kustutatakse v\u00f5i pesuruum, kuhu kiuslikud noored v\u00f5tavad kaasa mobiiltelefone, et teisi pildistada. Igasugune tagasiside lapsevanemalt aitab koolil lahendusi otsida kiusamise t\u00f5kestamiseks ja ennetamiseks. Enda lapse kuulamine ja toetamine v\u00f5ib l\u00f5puks aidata ka neid noori, kellel pole kodus v\u00f5imalik enda muredest r\u00e4\u00e4kida.\nPPA kodulehel on k\u00f5ikidele k\u00e4ttesaadav ka ohutusraamat (https://www.politsei.ee/et/juhend/ennetusprojektid/ohutusraamat-lapsevanematele) , mis on loodud 1. klassi minevate laste vanematele toetava materjalina turvalise kasvukeskkonna kujundamiseks.\nPalun levitage laste seas infot \u00f6\u00f6p\u00e4evaringsest lasteabi telefonist 116 111, kuhu lapsed saavad ise mure korral iga hetk helistada.\nTurvalist kooliaasta algust soovides\nMaarja Punak politseileitnant", "imgurl": "", "title": "Turvalist kooliteed! - Politsei- ja Piirivalveamet", "description": "Hea koolipere, lapsevanemad!. Kutsun teid \u00fcles pingutama \u00fchiselt selle nimel, et esimesest koolip\u00e4evast alates tunneks iga Eestimaa laps end kooli minnes ja seal olles turvaliselt. Nii nagu ka varasematel aastatel on koolialguse esimestel p\u00e4evadel koolide juures ja suurematel ristmikel politseinikud ja vabatahtlikud, et aidata lastel turvaliselt ko...", "source_url": "https://www.politsei.ee/et/turvalist-kooliteed"}}]