[{"content": {"chunk": "Euroopa tulirelvapass\nEuroopa tulirelvapass v\u00f5imaldab ajutiselt ja vastava kutse olemasolul reisida koos relvaga \u00fchest Euroopa Liidu liikmesriigist teise.\nEuroopa tulirelvapassi alusel v\u00f5ib f\u00fc\u00fcsiline isik relva Euroopa Liidus edasi toimetada j\u00e4rgmiselt:\n\n- C-klassi relva, kui reisitakse teise liikmesriiki, et tegeleda jahindusega v\u00f5i taasetendada ajalooline s\u00fcndmus\n- A-, B- v\u00f5i C-klassi relva, kui reisitakse teise liikmesriiki, et tegeleda laskespordiga.\nTulirelvapassi saad taotleda, kui sulle on v\u00e4ljastatud relvaluba v\u00f5i relvakandmisluba.\nEuroopa tulirelvapassi taotlemine teeninduses\nTulirelvapassi taotlemiseks mine sobivasse teenindusse ja v\u00f5ta kaasa:\n\n- isikut t\u00f5endav dokument\n- v\u00e4ljastatavate tulirelvapasside arvule vastav arv dokumendifotosid m\u00f5\u00f5tudega 3x4 cm, mis ei ole vanemad kui pool aastat\n- paberil relvaluba v\u00f5i paralleelrelvaluba v\u00f5i relvakandmisluba\n- paralleelrelvaloa esitamisel relva omaniku kirjalik n\u00f5usolek\n- juriidilise isiku relvakandmisloa esitamisel juriidilise isiku kirjalik n\u00f5usolek\nEuroopa tulirelvapassi pikendamine v\u00f5i vahetamine\nPead taotlema tulirelvapassi pikendamist v\u00f5i vahetamist, kui soovid tulirelvapassiga seoses:\n\n- pikendada tulirelvapassi kehtivust\n- lisada v\u00f5i kustutada relvi\n- uuendada muutunud andmeid\nTulirelvapassi saad pikendada v\u00f5i vahetada PPA teeninduses (https://www.politsei.ee/et/asukohad/teenindused) .", "imgurl": "", "title": "Euroopa tulirelvapass - Relvaluba f\u00fc\u00fcsilisele isikule - Politsei- ja Piirivalveamet", "description": "Euroopa tulirelvapass v\u00f5imaldab ajutiselt ja vastava kutse olemasolul reisida koos relvaga \u00fchest Euroopa Liidu liikmesriigist teise. Euroopa tulirelvapassi alusel v\u00f5ib f\u00fc\u00fcsiline isik relva Euroopa Liidus edasi toimetada j\u00e4rgmiselt:. C-klassi relva, kui reisitakse teise liikmesriiki, et tegeleda jahindusega v\u00f5i taasetendada ajalooline s\u00fcndmus. A-, B...", "source_url": "https://www.politsei.ee/et/juhend/relvaluba-fueuesilisele-isikule/euroopa-tulirelvapass"}}]