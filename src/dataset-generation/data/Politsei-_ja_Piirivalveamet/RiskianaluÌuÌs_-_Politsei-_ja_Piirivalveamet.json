[{"content": {"chunk": "Politseis\u00fcndmuse riskianal\u00fc\u00fcsis anal\u00fc\u00fcsiti j\u00e4rgmiste s\u00fcndmuste toimumise t\u00f5en\u00e4osust ja raskusastet:\n\n- p\u00f5genike massiline sisser\u00e4nne\n- \u00e4kkr\u00fcnnak\n- massiline korratus\n- tulekahju reisilaeval\nNimetatud s\u00fcndmuseid anal\u00fc\u00fcsiti p\u00f5hjusel, et need on k\u00f5ige raskemate m\u00f5judega s\u00fcndmused PPA vastutusalas, mis v\u00f5ivad Eesti tingimustes edasi areneda h\u00e4daolukorraks. Riskianal\u00fc\u00fcsis anal\u00fc\u00fcsiti milline on nende s\u00fcndmuste toimumise t\u00f5en\u00e4osus Eestis, millised on nende t\u00f5en\u00e4olised stsenaariumid ja m\u00f5jud ning kas PPA-l on v\u00f5imekust nende lahendamiseks.\nVaatamata asjaolule, et muid s\u00fcndmuseid riskianal\u00fc\u00fcsis ei k\u00e4sitletud, on PPA lisaks eelnimetatutele valmis reageerima ka muudele, v\u00e4iksemate m\u00f5judega s\u00fcndmustele (nt kadunud inimeste otsimine, pantvang, merep\u00e4\u00e4ste, muud v\u00e4givallas\u00fcndmused jne), milleks PPA-l on olemas vajaliku v\u00e4lja\u00f5ppega inimesed ja tegevusjuhised.\nLoe riskiankeeti. (/files/2023-06/politseisuendmuse-riskianalueuesi-riskiankeedid-2020-.pdf?85f3ab0fec)", "imgurl": "", "title": "Riskianal\u00fc\u00fcs - Politsei- ja Piirivalveamet", "description": "Anal\u00fc\u00fcsitud s\u00fcndmused. Politseis\u00fcndmuse riskianal\u00fc\u00fcsis anal\u00fc\u00fcsiti j\u00e4rgmiste s\u00fcndmuste toimumise t\u00f5en\u00e4osust ja raskusastet:. p\u00f5genike massiline sisser\u00e4nne. \u00e4kkr\u00fcnnak. massiline korratus. tulekahju reisilaeval. Nimetatud s\u00fcndmuseid anal\u00fc\u00fcsiti p\u00f5hjusel, et need on k\u00f5ige raskemate m\u00f5judega s\u00fcndmused PPA vastutusalas, mis v\u00f5ivad Eesti tingimustes edasi ...", "source_url": "https://www.politsei.ee/et/riskianalueues"}}, {"content": {"chunk": "R\u00e4ndesurve Euroopale on j\u00e4tkuvalt suur. Selle peamisteks p\u00f5hjusteks on s\u00f5jad ning majanduslikud probleemid Aafrikas ja Aasias ning ei ole n\u00e4ha, et need l\u00e4hitulevikus laheneksid ja r\u00e4ndesurve Euroopale oluliselt v\u00e4heneks.\nVaatamata r\u00e4ndesurvele Euroopas ei ole Eesti sisser\u00e4nde sihtriik ning ei ole alust arvata, et v\u00f5iks selleks l\u00e4hitulevikus saada. Selle p\u00f5hjuseks on asjaolu, et Eestis puudub p\u00f5genike suur kaasmaalaste kogukond ning nende jaoks atraktiivsed sotsiaalsed garantiid. Sellest tulenevalt ei ole t\u00f5en\u00e4oline, et Eestisse hakkaks l\u00e4hiaastatel massiliselt p\u00f5genikke saabuma.\nEesti puhul on ohuks \u00fcksikisikute v\u00f5i v\u00e4ikeste gruppide ebaseaduslik sisenemine \u00fcle Venemaa v\u00f5i L\u00e4ti piiri eesm\u00e4rgiga liikuda edasi L\u00e4\u00e4ne- v\u00f5i P\u00f5hja-Euroopa suunal. Sellisel s\u00fcndmusel puudub k\u00fcll otsene m\u00f5ju elanikele, kuid selle tagaj\u00e4rjed asutustele v\u00f5ivad olla rasked, sest s\u00fcndmuse lahendamisele kaasatakse mitmed asutused ning tegevused on pikaajalised (menetlustoimingud elamisloa v\u00f5i v\u00e4lja saatmise otsustamiseks), mis v\u00f5ib m\u00f5jutada asutuste igap\u00e4evast toimimist.", "imgurl": "", "title": "Riskianal\u00fc\u00fcs - Politsei- ja Piirivalveamet", "description": "Anal\u00fc\u00fcsitud s\u00fcndmused. Politseis\u00fcndmuse riskianal\u00fc\u00fcsis anal\u00fc\u00fcsiti j\u00e4rgmiste s\u00fcndmuste toimumise t\u00f5en\u00e4osust ja raskusastet:. p\u00f5genike massiline sisser\u00e4nne. \u00e4kkr\u00fcnnak. massiline korratus. tulekahju reisilaeval. Nimetatud s\u00fcndmuseid anal\u00fc\u00fcsiti p\u00f5hjusel, et need on k\u00f5ige raskemate m\u00f5judega s\u00fcndmused PPA vastutusalas, mis v\u00f5ivad Eesti tingimustes edasi ...", "source_url": "https://www.politsei.ee/et/riskianalueues"}}, {"content": {"chunk": "\u00c4kkr\u00fcnnakute toimumise oht Euroopas on j\u00e4tkuvalt suur. Selle p\u00f5hjuseks on \u00e4\u00e4rmusr\u00fchmituste \u00fcleskutsed, nende ridades v\u00f5idelnud inimeste naasmine Euroopasse ja inimeste radikaliseerumine. Sellest tulenevalt ei ole ette n\u00e4ha, et selliste r\u00fcnnakute arv v\u00f5iks l\u00e4hiajal v\u00e4heneda. Pigem v\u00f5ib arvata, et r\u00fcnnakute korraldajad otsivad uusi meetodeid nende korraldamiseks, sh v\u00f5imalikult lihtsaid (nt r\u00fcnnak k\u00fclmrelvaga avalikus kohas) v\u00f5i v\u00f5imalikult raskete tagaj\u00e4rgedega (nt r\u00fcnnak erinevate vahenditega rahvarohkel avalikul \u00fcritusel v\u00f5i muus rahvarohkes kohas).\nEestis on \u00e4kkr\u00fcnnakute oht hetkel madal. Selle p\u00f5hjuseks on asjaolu, et Eesti ei ole \u00e4\u00e4rmusr\u00fchmituste jaoks atraktiivne sihtriik ning radikaliseerumine ei ole leidnud kandepinda. Samas ei saa \u00e4kkr\u00fcnnaku toimumist Eestis v\u00e4listada. Selle n\u00e4iteks on 2011. aastal Kaitseministeeriumis toimunud tulistamine. S\u00fcndmuse toimumisel on elanikele rasked m\u00f5jud, sest see v\u00f5ib p\u00f5hjustada mitmeid hukkunuid ja kannatanuid.", "imgurl": "", "title": "Riskianal\u00fc\u00fcs - Politsei- ja Piirivalveamet", "description": "Anal\u00fc\u00fcsitud s\u00fcndmused. Politseis\u00fcndmuse riskianal\u00fc\u00fcsis anal\u00fc\u00fcsiti j\u00e4rgmiste s\u00fcndmuste toimumise t\u00f5en\u00e4osust ja raskusastet:. p\u00f5genike massiline sisser\u00e4nne. \u00e4kkr\u00fcnnak. massiline korratus. tulekahju reisilaeval. Nimetatud s\u00fcndmuseid anal\u00fc\u00fcsiti p\u00f5hjusel, et need on k\u00f5ige raskemate m\u00f5judega s\u00fcndmused PPA vastutusalas, mis v\u00f5ivad Eesti tingimustes edasi ...", "source_url": "https://www.politsei.ee/et/riskianalueues"}}, {"content": {"chunk": "Maailmas on erinevatel p\u00f5hjustel aset leidnud ulatuslikke massilisi korratusi. Peamiselt on nende p\u00f5hjustajateks olnud \u00e4\u00e4rmuslased v\u00f5i neid koondavad organisatsioonid. Sageli toimuvad sellised korratused oluliste tippkohtumiste v\u00f5i \u00fcrituste ajal (nt G20, Euroopa Keskpanga uue hoone avamine, olulised jalgpallim\u00e4ngud vms). Massilised korratused v\u00f5ivad aset leida ka as\u00fcmmeetriliste tegevuste t\u00f5ttu (nt s\u00fcndmused Ida-Ukrainas).\nEestis ei ole klassikaline \u00e4\u00e4rmuslus leidnud olulist kandepinda ning ei p\u00f5hjusta hetkel ohtu korratuste toimumiseks. Samas on Eestis siiski m\u00f5ned massilised korratused toimunud (nt 2003. aaasta korratused USA saatkonna juures, 2004. aasta monumendi eemaldamine Lihulas), millest \u00fche puhul v\u00f5idi s\u00fcndmuste eskaleerimiseks kasutada as\u00fcmmeetrilisi tegevusi (2007. aastal toimunud rahutused Tallinnas ja Ida-Virumaal). Sellest tulenevalt on oht massiliste korratuste toimumiseks k\u00fcll v\u00e4ike, kuid nende toimumist ei saa v\u00e4listada. S\u00fcndmuse toimumisel on selle m\u00f5jud elanikele v\u00e4ga suured, sest r\u00fc\u00fcstamistega tekitatakse asutustele ja isikutele suur varaline kahju ning v\u00e4givalla t\u00f5ttu v\u00f5ib tekkida palju kannatanuid ning \u00fchiskond l\u00f5heneda.", "imgurl": "", "title": "Riskianal\u00fc\u00fcs - Politsei- ja Piirivalveamet", "description": "Anal\u00fc\u00fcsitud s\u00fcndmused. Politseis\u00fcndmuse riskianal\u00fc\u00fcsis anal\u00fc\u00fcsiti j\u00e4rgmiste s\u00fcndmuste toimumise t\u00f5en\u00e4osust ja raskusastet:. p\u00f5genike massiline sisser\u00e4nne. \u00e4kkr\u00fcnnak. massiline korratus. tulekahju reisilaeval. Nimetatud s\u00fcndmuseid anal\u00fc\u00fcsiti p\u00f5hjusel, et need on k\u00f5ige raskemate m\u00f5judega s\u00fcndmused PPA vastutusalas, mis v\u00f5ivad Eesti tingimustes edasi ...", "source_url": "https://www.politsei.ee/et/riskianalueues"}}, {"content": {"chunk": "Laevatulekahjusid reisilaevadel esineb \u00fcle maailma k\u00fcllaltki sageli ning on enamasti p\u00f5hjustatud laeva v\u00f5i sellel viibivate s\u00f5idukite tehnilistest riketest. Enamasti suudavad meeskonnad need kiiresti kustutada ning \u00fcldjuhul raskeid tagaj\u00e4rgi ei kaasne. Samas ei saa v\u00e4listada tulekahju toimumist kohas, kus see kiiresti suureneb ja edasi levib (nt reisilaeva autotekil, kus viibib palju erinevas seisukorras ja kaupa sisaldavaid s\u00f5idukeid).\nReisilaevade liiklus Eesti merealal on tihe ja laevade arv suur. Sellest tulenevalt on sellise s\u00fcndmuse toimumise oht Eesti majandusv\u00f6\u00f6ndis keskmine. Riski leevendavaks asjaoluks on enamasti suhteliselt uute laevade kasutamine laevaettev\u00f5tete poolt.\nS\u00fcndmuse toimumisel v\u00f5ivad selle m\u00f5jud reisijatele olla v\u00e4ga suured, sest tulekahju kustutamise ja inimeste evakueerimise v\u00f5imalused on piiratud, mist\u00f5ttu v\u00f5ib tekkida palju kannatanuid. Lisaks on s\u00fcndmuse lahendamine keeruline, sest merele reageerimine on aeglane ning suure t\u00f5en\u00e4osusega s\u00f5ltume v\u00e4lisabist.", "imgurl": "", "title": "Riskianal\u00fc\u00fcs - Politsei- ja Piirivalveamet", "description": "Anal\u00fc\u00fcsitud s\u00fcndmused. Politseis\u00fcndmuse riskianal\u00fc\u00fcsis anal\u00fc\u00fcsiti j\u00e4rgmiste s\u00fcndmuste toimumise t\u00f5en\u00e4osust ja raskusastet:. p\u00f5genike massiline sisser\u00e4nne. \u00e4kkr\u00fcnnak. massiline korratus. tulekahju reisilaeval. Nimetatud s\u00fcndmuseid anal\u00fc\u00fcsiti p\u00f5hjusel, et need on k\u00f5ige raskemate m\u00f5judega s\u00fcndmused PPA vastutusalas, mis v\u00f5ivad Eesti tingimustes edasi ...", "source_url": "https://www.politsei.ee/et/riskianalueues"}}, {"content": {"chunk": "Soome lahel, Tallinna ja Helsingi vahel toimub v\u00e4ga tihe laevaliiklus ning seal ristuvad reisilaevade ja naftatankerite liikumisteed. Lisaks tihedale laevaliiklusele valitsevad L\u00e4\u00e4nemerel sageli ka keerulised ilmastikuolud. Seet\u00f5ttu on tiheda liikluse, keeruliste ilmastikuolude ja t\u00e4iendavate faktorite (nt tehniline rike, navigatsioonis\u00fcsteemi h\u00e4ire, inimlik lohakus) koosm\u00f5jul oht reisilaeva ja naftatankeri kokkup\u00f5rkeks. Riski leevendamiseks rakendatakse k\u00fcll erinevaid meetmeid (nt Vessel Trafic Service (VTS) ja PPA merevalvekeskus j\u00e4lgivad ja vajadusel suunavad Eesti merealal toimuvat laevaliiklust), kuid kokkup\u00f5rke oht on keskmine. S\u00fcndmuse toimumisel v\u00f5ivad selle m\u00f5jud reisijatele ja keskkonnale olla v\u00e4ga suured, sest inimesed v\u00f5ivad saada vigastada ning tekib ulatuslik keskkonnareostus merel, mis v\u00f5ib liikuda ka rannikule. Sarnaselt laevatulekahjule on s\u00fcndmuse lahendamine keeruline, sest reageerimine merel on aeglane ning suure t\u00f5en\u00e4osusega s\u00f5ltume v\u00e4lisabist.", "imgurl": "", "title": "Riskianal\u00fc\u00fcs - Politsei- ja Piirivalveamet", "description": "Anal\u00fc\u00fcsitud s\u00fcndmused. Politseis\u00fcndmuse riskianal\u00fc\u00fcsis anal\u00fc\u00fcsiti j\u00e4rgmiste s\u00fcndmuste toimumise t\u00f5en\u00e4osust ja raskusastet:. p\u00f5genike massiline sisser\u00e4nne. \u00e4kkr\u00fcnnak. massiline korratus. tulekahju reisilaeval. Nimetatud s\u00fcndmuseid anal\u00fc\u00fcsiti p\u00f5hjusel, et need on k\u00f5ige raskemate m\u00f5judega s\u00fcndmused PPA vastutusalas, mis v\u00f5ivad Eesti tingimustes edasi ...", "source_url": "https://www.politsei.ee/et/riskianalueues"}}]