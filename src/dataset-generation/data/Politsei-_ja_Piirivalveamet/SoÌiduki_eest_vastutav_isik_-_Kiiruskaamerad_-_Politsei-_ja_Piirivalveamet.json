[{"content": {"chunk": "S\u00f5iduki eest vastutav isik\nMootors\u00f5iduki eest vastutav isik on s\u00f5idukiomanik v\u00f5i s\u00f5iduki vastutav kasutaja\n\nS\u00f5idukiomanik on f\u00fc\u00fcsiline v\u00f5i juriidiline isik, kellele s\u00f5iduk kuulub omandi\u00f5iguse alusel.\nS\u00f5idukiomanik peab tagama talle kuuluva s\u00f5iduki:\n\n- \u00f5ige kasutamise\n- tehnilise korrasoleku\n- n\u00f5uetekohase hoidmise\n\nKui mootors\u00f5iduki omanik annab mootors\u00f5iduki kasutada teisele isikule, peab ta s\u00e4ilitama ja liiklusj\u00e4relevalve teostaja n\u00f5udmisel esitama j\u00e4rgmised andmed\n\n- mootors\u00f5idukit kasutanud isiku ees- ja perekonnanime\n- mootors\u00f5idukit kasutanud isiku aadressi\n- mootors\u00f5idukit kasutanud isiku juhiloa numbri\n- s\u00fcnniaja v\u00f5i isikukoodi", "imgurl": "", "title": "S\u00f5iduki eest vastutav isik - Kiiruskaamerad - Politsei- ja Piirivalveamet", "description": ". Mootors\u00f5iduki eest vastutav isik on s\u00f5idukiomanik v\u00f5i s\u00f5iduki vastutav kasutaja. S\u00f5idukiomanik. S\u00f5idukiomanik on f\u00fc\u00fcsiline v\u00f5i juriidiline isik, kellele s\u00f5iduk kuulub omandi\u00f5iguse alusel. S\u00f5idukiomanik peab tagama talle kuuluva s\u00f5iduki:. \u00f5ige kasutamise. tehnilise korrasoleku. n\u00f5uetekohase hoidmise. Kui mootors\u00f5iduki omanik annab mootors\u00f5iduki ka...", "source_url": "https://www.politsei.ee/et/juhend/kiiruskaamerad/soiduki-eest-vastutav-isik"}}, {"content": {"chunk": "S\u00f5iduki vastutav kasutaja on isik, kes kasutab s\u00f5idukit kasutuslepingu v\u00f5i omandireservatsiooniga m\u00fc\u00fcgilepingu alusel ning on kantud mootors\u00f5iduki eest vastutava kasutajana liiklusregistrisse. Vastutav kasutaja on ka Eestis elamisluba mitteomava f\u00fc\u00fcsilise isiku v\u00f5i Eestis registreerimata juriidilise isiku poolt m\u00e4\u00e4ratud ja liiklusregistrisse kantud esindaja, kes on Eesti kodanik, Eestis elamisloa saanud f\u00fc\u00fcsiline isik v\u00f5i Eestis registreeritud juriidiline isik.\nMootors\u00f5iduki vastutavale kasutajale laienevad t\u00e4pselt samad kohustused nagu mootors\u00f5iduki omanikule, see t\u00e4hendab, et kui ta annab mootors\u00f5iduki kasutada teisele isikule, peab ta s\u00e4ilitama mootors\u00f5iduki kasutamise ajal ja teise isiku poolt mootors\u00f5iduki kasutamise l\u00f5ppemisest kuue kuu jooksul ning liiklusj\u00e4relevalve teostaja n\u00f5udmisel esitama j\u00e4rgmised andmed: mootors\u00f5idukit kasutanud isiku ees- ja perekonnanime, mootors\u00f5idukit kasutanud isiku aadress, mootors\u00f5idukit kasutanud isiku juhiloa numbri, s\u00fcnniaja v\u00f5i isikukoodi.", "imgurl": "", "title": "S\u00f5iduki eest vastutav isik - Kiiruskaamerad - Politsei- ja Piirivalveamet", "description": ". Mootors\u00f5iduki eest vastutav isik on s\u00f5idukiomanik v\u00f5i s\u00f5iduki vastutav kasutaja. S\u00f5idukiomanik. S\u00f5idukiomanik on f\u00fc\u00fcsiline v\u00f5i juriidiline isik, kellele s\u00f5iduk kuulub omandi\u00f5iguse alusel. S\u00f5idukiomanik peab tagama talle kuuluva s\u00f5iduki:. \u00f5ige kasutamise. tehnilise korrasoleku. n\u00f5uetekohase hoidmise. Kui mootors\u00f5iduki omanik annab mootors\u00f5iduki ka...", "source_url": "https://www.politsei.ee/et/juhend/kiiruskaamerad/soiduki-eest-vastutav-isik"}}, {"content": {"chunk": "Kirjaliku hoiatamismenetluse regulatsioonis k\u00e4sitletakse nii liiklusregistrisse kantud s\u00f5idukiomanikku kui s\u00f5iduki vastutavat kasutajat mootors\u00f5iduki eest vastutava isikuna. Mootors\u00f5iduki eest vastutav isik peab tagama enda kasutuses oleva mootors\u00f5iduki \u00f5ige kasutamise, tehnilise korrasoleku ja n\u00f5uetekohase hoidmise. Kohustus tagada mootors\u00f5iduki \u00f5igusp\u00e4rane kasutamine t\u00e4hendab ka omaniku \u00f5igust ja kohustust otsustada, kellele ta oma mootors\u00f5idukit kasutada annab. Seega on tema kohustus hea seista selle eest, kuidas ja millal teised isikud tema mootors\u00f5idukit kasutavad, millest tulenevalt peab ta omama ka teavet mootors\u00f5idukit kasutanud teiste isikute kohta.\nEelk\u00f5ige tagab seda kohustust liiklusseadus \u00a7 72 lg 2, mille kohaselt on vastutaval isikul kohustus omada ja s\u00e4ilitada teise isiku poolt s\u00f5iduki kasutamise ajal v\u00f5i kuue kuu jooksul p\u00e4rast kasutamise l\u00f5ppemist teavet selle kohta, kes tema mootors\u00f5idukit kasutanud on. Sealhulgas s\u00f5iduki kasutaja ees- ja perekonnanime, aadressi, juhiloa numbri, s\u00fcnniaja v\u00f5i isikukoodi ning liiklusj\u00e4relevalve teostaja n\u00f5udmisel seda teavet temaga jagada.", "imgurl": "", "title": "S\u00f5iduki eest vastutav isik - Kiiruskaamerad - Politsei- ja Piirivalveamet", "description": ". Mootors\u00f5iduki eest vastutav isik on s\u00f5idukiomanik v\u00f5i s\u00f5iduki vastutav kasutaja. S\u00f5idukiomanik. S\u00f5idukiomanik on f\u00fc\u00fcsiline v\u00f5i juriidiline isik, kellele s\u00f5iduk kuulub omandi\u00f5iguse alusel. S\u00f5idukiomanik peab tagama talle kuuluva s\u00f5iduki:. \u00f5ige kasutamise. tehnilise korrasoleku. n\u00f5uetekohase hoidmise. Kui mootors\u00f5iduki omanik annab mootors\u00f5iduki ka...", "source_url": "https://www.politsei.ee/et/juhend/kiiruskaamerad/soiduki-eest-vastutav-isik"}}]