[{"content": {"chunk": "P\u00f6\u00f6rdumistele vastamine\nIsikuandmeid kasutame p\u00f6\u00f6rdumiste lahendamiseks ja isikutele vastamiseks. Kui p\u00f6\u00f6rdumisega seoses tuleb esitada j\u00e4relep\u00e4rimisi teistele isikutele v\u00f5i asutustele, ei avaldata neile rohkem isikuandmeid kui vastuse koostamiseks vaja.\nKui olete saatnud meile p\u00f6\u00f6rdumise, millele vastamine on teise asutuse p\u00e4devuses, siis edastame selle vastavale asutusele ning teavitame sellest p\u00f6\u00f6rdumise saatjat.\nKirjavahetust v\u00f5ime kasutada ka asutusesiseselt oma t\u00f6\u00f6 kvaliteedi hindamiseks. Kirjavahetuse statistikat ja kokkuv\u00f5tteid avaldame umbisikuliselt, ilma nimedeta.\nKirjavahetuse andmestik on seaduse kohaselt n\u00e4htav meie dokumendiregistris (https://adr.politsei.ee/ppa/) . Kui kirja saatja/saaja on eraisik, siis dokumendiregistris avaldame ainult nime initsiaalid, mitte nime. Toimime nii isikute eraelu puutumatuse kaitseks, kuna kirjutatakse sageli tundlikel teemadel. Kui kirjutate meile juriidilise isiku v\u00f5i asutuse nimel, siis palume kasutada t\u00f6\u00f6alaseid kontaktandmeid, mis on dokumendiregistris avalikud.\nEraisikutega peetav kirjavahetus on juurdep\u00e4\u00e4supiiranguga \u2013 kui keegi soovib kirjavahetusega tutvuda ja esitab teaben\u00f5ude, siis hindame, kas s\u00f5ltuvalt dokumendi sisust saab selle osaliselt v\u00f5i t\u00e4ielikult v\u00e4ljastada. Juurdep\u00e4\u00e4su piiramine s\u00f5ltub dokumendi sisust. V\u00f5imalikud juurdep\u00e4\u00e4supiirangute alused on toodud avaliku teabe seaduse \u00a7-s 35.\nJuurdep\u00e4\u00e4su dokumentidele on piiratud ka asutusesiseselt, olenevalt dokumendi sisu delikaatsusest. Sel juhul v\u00f5imaldatakse juurdep\u00e4\u00e4s ametnikule v\u00f5i ametnikele, kelle t\u00f6\u00f6\u00fclesannete t\u00e4itmiseks nimetatud juurdep\u00e4\u00e4s on vajalik.", "imgurl": "", "title": "P\u00f6\u00f6rdumistele vastamine - Andmekaitsetingimused - Politsei- ja Piirivalveamet", "description": "Isikuandmeid kasutame p\u00f6\u00f6rdumiste lahendamiseks ja isikutele vastamiseks. Kui p\u00f6\u00f6rdumisega seoses tuleb esitada j\u00e4relep\u00e4rimisi teistele isikutele v\u00f5i asutustele, ei avaldata neile rohkem isikuandmeid kui vastuse koostamiseks vaja. Kui olete saatnud meile p\u00f6\u00f6rdumise, millele vastamine on teise asutuse p\u00e4devuses, siis edastame selle vastavale asutuse...", "source_url": "https://www.politsei.ee/et/juhend/isikuandmete-toeoetlemine/poordumistele-vastamine"}}, {"content": {"chunk": "Vaatamata juurdep\u00e4\u00e4supiirangule v\u00e4ljastame dokumendi asutusele v\u00f5i isikule, kellel on otsene seadusest tulenev \u00f5igus seda k\u00fcsida (nt kohus).\nSeadus lubab meil kirjavahetuse asjaolusid avalikustada, kui esineb ilmne avalik huvi (avaliku teabe seaduse \u00a7 30 l\u00f5ige 4, \u00a7 38 l\u00f5ige 1). Seda \u00f5igust kasutame erandlikel juhtudel ja hoidume asjaosaliste eraelu \u00fclem\u00e4\u00e4raselt riivamast. Muuhulgas j\u00e4tame endale \u00f5iguse, kui isik viib ise endaga seotud info avalikkuse ette, anda vajadusel oma tegevuse kohta avalikkusele selgitusi. Me ei avalda teavet suuremas ulatuses kui isik ise eelnevalt on avalikustanud.\nP\u00f6\u00f6rdumistega seonduvat kirjavahetust s\u00e4ilitatakse vastavalt asutuse dokumentide loetelus s\u00e4testatud s\u00e4ilitust\u00e4htaegadele.", "imgurl": "", "title": "P\u00f6\u00f6rdumistele vastamine - Andmekaitsetingimused - Politsei- ja Piirivalveamet", "description": "Isikuandmeid kasutame p\u00f6\u00f6rdumiste lahendamiseks ja isikutele vastamiseks. Kui p\u00f6\u00f6rdumisega seoses tuleb esitada j\u00e4relep\u00e4rimisi teistele isikutele v\u00f5i asutustele, ei avaldata neile rohkem isikuandmeid kui vastuse koostamiseks vaja. Kui olete saatnud meile p\u00f6\u00f6rdumise, millele vastamine on teise asutuse p\u00e4devuses, siis edastame selle vastavale asutuse...", "source_url": "https://www.politsei.ee/et/juhend/isikuandmete-toeoetlemine/poordumistele-vastamine"}}]