[{"content": {"chunk": "Ahistava j\u00e4litamise kampaania\n2018. aasta jaanuaris ja veebruaris viis politsei l\u00e4bi kampaania, mis oli suunatud seksuaalse ja muu ahistamise vastu. Kampaania eesm\u00e4rgiks oli teavitada, et ahistav j\u00e4litamine on s\u00fc\u00fctegu, ja meenutada, millised on aktsepteeritavad k\u00e4itumisnormid. Ahistamise \u00fcks vorme on ahistav j\u00e4litamine, mis muutus alates 2017. aasta suvest seadusega s\u00fc\u00fcteoks ning on karistatav rahalise trahvi v\u00f5i kuni \u00fcheaastase vangistusega.\nAhistavaks j\u00e4litamiseks loetakse teise isikuga korduva v\u00f5i j\u00e4rjepideva kontakti otsimist, tema j\u00e4lgimist v\u00f5i eraellu sekkumist, kui see hirmutab v\u00f5i h\u00e4irib teist isikut ning on tema tahte vastane. See v\u00f5ib t\u00e4hendada ohvril j\u00e4rel k\u00e4imist v\u00f5i j\u00e4litamist, pidevat helistamist v\u00f5i s\u00f5numite saatmist, ka tema kohta info v\u00f5i piltide avaldamist v\u00f5i tema kolleegide ja tuttavate h\u00e4irimist, n\u00e4iteks ohvrit laimavate kirjade saatmist. Ahistav j\u00e4litamine ei puuduta vaid t\u00e4iskasvanuid, vaid ka lapsi ja noori, kes kaaslasi sotisaalmeedias j\u00e4rjepidevalt kiusavad.", "imgurl": "", "title": "Ahistava j\u00e4litamise kampaania - Ennetusprojektid ja kampaaniad - Politsei- ja Piirivalveamet", "description": "2018. aasta jaanuaris ja veebruaris viis politsei l\u00e4bi kampaania, mis oli suunatud seksuaalse ja muu ahistamise vastu. Kampaania eesm\u00e4rgiks oli teavitada, et ahistav j\u00e4litamine on s\u00fc\u00fctegu, ja meenutada, millised on aktsepteeritavad k\u00e4itumisnormid. Ahistamise \u00fcks vorme on ahistav j\u00e4litamine, mis muutus alates 2017. aasta suvest seadusega s\u00fc\u00fcteoks ni...", "source_url": "https://www.politsei.ee/et/juhend/ennetusprojektid/ahistava-jalitamise-kampaania"}}]