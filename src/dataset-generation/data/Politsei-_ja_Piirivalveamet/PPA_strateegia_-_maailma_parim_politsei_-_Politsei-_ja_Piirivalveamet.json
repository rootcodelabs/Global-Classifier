[{"content": {"chunk": "Pildil on kokku v\u00f5etud meie strateegia tuum. Kollased labad m\u00e4rgivad PPA strateegilisi eesm\u00e4rke, st mida peame tegema, et Eesti inimene saaks tunda end turvaliselt. Hallid hammasrattad n\u00e4itavad meie strateegilisi valikuid, s.o kuidas ja kellega neid eesm\u00e4rke t\u00e4idame. Kokku moodustub s\u00f5ukruvi ja seda p\u00f6\u00f6rav mootor, mis viib meid valitud suunas \u2013 saada Eesti inimeste jaoks maailma parimaks politseiks \u2013 siis ja ainult siis, kui k\u00f5ik selle masina osad on tugevad ja t\u00f6\u00f6tavad h\u00e4sti.", "imgurl": "", "title": "PPA strateegia - maailma parim politsei - Politsei- ja Piirivalveamet", "description": "Pildil on kokku v\u00f5etud meie strateegia tuum. Kollased labad m\u00e4rgivad PPA strateegilisi eesm\u00e4rke, st mida peame tegema, et Eesti inimene saaks tunda end turvaliselt. Hallid hammasrattad n\u00e4itavad meie strateegilisi valikuid, s. o kuidas ja kellega neid eesm\u00e4rke t\u00e4idame. Kokku moodustub s\u00f5ukruvi ja seda p\u00f6\u00f6rav mootor, mis viib meid valitud suunas \u2013 sa...", "source_url": "https://www.politsei.ee/et/ppa-strateegia-maailma-parima-politsei"}}, {"content": {"chunk": "Maailma parimat m\u00f5testame oma visioonis samamoodi kui lapsevanema soovi olla oma lastele maailma parim ema v\u00f5i isa. See ei ole v\u00f5istlus teistega, vaid m\u00f5tteviis \u2013 lubadus olla parim versioon iseendast. Maailma parima politsei puhul ei m\u00f5tle me niiv\u00f5rd v\u00f5rdlusele teiste riikidega, vaid vastupidi, just Eesti inimestele, keda teenime. See on meie lubadus olla nende heaolu nimel iga p\u00e4ev parimad.\nPolitsei \u00fclesanne on luua turvalisust, aga soovime sellest astuda veel sammu edasi, sest Eesti inimene v\u00e4\u00e4rib ja ootab meilt enamat. Objektiivne turvalisus on k\u00f5ige alus, kuid sellest ei piisa, kui me ei oska kogukonnale oma tegevusi selgitada avatult ja selges ning lihtsas keeles. Turvatunne eeldab arusaamist, mida ja miks PPA teeb, ning iga\u00fche teadmist, et kui ta kunagi peaks politsei abi vajama, siis saab meie peale kindel olla.\nOleme seni harjunud m\u00f5tlema ennetusest eesk\u00e4tt konkreetsete ennetusprojektide kaudu, millega t\u00f6\u00f6tavad kindlad meeskonnad ja inimesed. Seades sihte j\u00e4rgmiseks k\u00fcmneks aastaks, m\u00f5testame ennetust m\u00e4rksa laiemalt: mitte eraldiseisva tegevuse, vaid lahutamatu osana igast meie t\u00f6\u00f6st. \u00c4rahoidmine ja t\u00f5kestamine on meie strateegias kesksel kohal, \u00fchendades m\u00f5tteviisina k\u00f5iki meie strateegilisi eesm\u00e4rke ja valikuid.", "imgurl": "", "title": "PPA strateegia - maailma parim politsei - Politsei- ja Piirivalveamet", "description": "Pildil on kokku v\u00f5etud meie strateegia tuum. Kollased labad m\u00e4rgivad PPA strateegilisi eesm\u00e4rke, st mida peame tegema, et Eesti inimene saaks tunda end turvaliselt. Hallid hammasrattad n\u00e4itavad meie strateegilisi valikuid, s. o kuidas ja kellega neid eesm\u00e4rke t\u00e4idame. Kokku moodustub s\u00f5ukruvi ja seda p\u00f6\u00f6rav mootor, mis viib meid valitud suunas \u2013 sa...", "source_url": "https://www.politsei.ee/et/ppa-strateegia-maailma-parima-politsei"}}, {"content": {"chunk": "H\u00e4dasolija jaoks on k\u00f5ige t\u00e4htsam, et abi j\u00f5uaks temani ruttu ning teeks p\u00e4riselt midagi paremaks. J\u00f5uame kiiremini kohale, kui teame, millal ja kus meie abi k\u00f5ige rohkem vaja l\u00e4heb, ning suudame t\u00f6\u00f6d ja j\u00f5ude selle j\u00e4rgi jagada. Abi kvaliteet s\u00f5ltub eelk\u00f5ige vormikandja oskustest, teadmistest ja suhtumisest ning organisatsiooni \u00fclesanne on teha k\u00f5ik selleks, et vahetult turvalisust tagaval kolleegil oleks v\u00f5imalik oma t\u00f6\u00f6s \u00f5nnestuda.\nS\u00fc\u00fcteomenetlusega kaitseme \u00f5igusriiki ja loome ausat keskkonda, kus inimesed tahavad Eesti elu edasi viia. T\u00f5de v\u00e4lja selgitades loome turvatunnet, kui oskame hoida kannatanut. Meie uurimised on tulemuslikud, kui teeme juba s\u00fcndmuskohal k\u00f5ik v\u00f5imaliku ning suudame menetlustes v\u00e4ltida tarbetut b\u00fcrokraatiat. Organiseeritud kuritegevusele seisame vastu sihistatud t\u00f6\u00f6ga, kus uurimismeeskonnal on vajalikud eriteadmised, vahendid ja j\u00f5ud konkreetse sihtm\u00e4rgi ebaseadusliku tegevuse t\u00f5endamiseks.\nValvates piiri, kaitseme k\u00f5iki neid v\u00e4\u00e4rtusi ja vabadusi, mis on Eesti inimestele kallid. Riik algab piirist ning PPA \u00f5nnestub oma teistes \u00fclesannetes ainult siis, kui oleme edukad v\u00e4lispiiri valvamises. Arvestades maailmas toimuvat, on Eesti inimeste turvatunde jaoks vaja kindlust, et meie riiki sisenevad ainult need, kel on \u00f5igus siia tulla. Targalt sihistatud piirikontrolliga suudame tehnoloogia ja andmete toel tuvastada ohud nii, et tavaline reisija seda ei tajugi, ning k\u00f5igile, kes on Eestisse oodatud, on piiri\u00fcletus sujuv ning kiire.", "imgurl": "", "title": "PPA strateegia - maailma parim politsei - Politsei- ja Piirivalveamet", "description": "Pildil on kokku v\u00f5etud meie strateegia tuum. Kollased labad m\u00e4rgivad PPA strateegilisi eesm\u00e4rke, st mida peame tegema, et Eesti inimene saaks tunda end turvaliselt. Hallid hammasrattad n\u00e4itavad meie strateegilisi valikuid, s. o kuidas ja kellega neid eesm\u00e4rke t\u00e4idame. Kokku moodustub s\u00f5ukruvi ja seda p\u00f6\u00f6rav mootor, mis viib meid valitud suunas \u2013 sa...", "source_url": "https://www.politsei.ee/et/ppa-strateegia-maailma-parima-politsei"}}, {"content": {"chunk": "Turvalisust saab luua inimene, kel silmad s\u00e4ravad ning kes ise tunneb end kindlalt. Oma \u00f5nnelikkuse eest vastutab ennek\u00f5ike iga\u00fcks ise, aga t\u00f6\u00f6andjana saame teha palju selleks, et me ei muudaks oma inimesi \u00f5nnetuks, et juhtimine oleks tark ja t\u00f6\u00f6korraldus m\u00f5istlik ning meie inimestel oleks kerge oma t\u00f6\u00f6d armastada ja kogeda selles \u00f5nnestumisi. Politseiniku t\u00e4htsaim t\u00f6\u00f6vahend on tema nutikus ning peame olema atraktiivne meeskond, kuhu nutikad inimesed tahavad kuuluda.\nP\u00e4riselt turvaline Eesti saab s\u00fcndida \u00fcksnes iga\u00fche kaasabil. Nende probleemide tegelikud p\u00f5hjused, mille tagaj\u00e4rgi me oma t\u00f6\u00f6s iga p\u00e4ev lahendame, on politseit\u00f6\u00f6st \u00fcsna kaugel ning m\u00f5jusate lahendusteni saame j\u00f5uda vaid \u00fcheskoos partnerite ja kogukonnaga. Eestil on \u00fchiselt turvalisuse loomise edulugu olemas \u2013 meie abipolitseinike s\u00fcsteem on \u00fcsna unikaalne kogu maailmas ning j\u00e4rgmistel aastatel kaasame vabatahtlikke \u00fcha enamatesse PPA t\u00f6\u00f6desse.\nM\u00f5tleme tehnoloogiast kui vahendist, mis aitab meil rohkem turvalisust luua ning inimeste jaoks olemas olla. Kasutades tehnoloogiat oskuslikult, j\u00e4\u00e4b meil rohkem j\u00f5udu \u00fclesanneteks, kus masin ei saa kunagi inimest asendada, kuid mis on turvalisuse loomisel k\u00f5ige t\u00e4htsamad. Et tehnoloogia arenguga \u00fchte sammu k\u00e4ia, peame \u00f5ppima suuri arendusi jagama v\u00e4iksemateks juppideks, neid testima, \u00fcmber hindama ning mittetoimivast ideest viivituseta loobuma.", "imgurl": "", "title": "PPA strateegia - maailma parim politsei - Politsei- ja Piirivalveamet", "description": "Pildil on kokku v\u00f5etud meie strateegia tuum. Kollased labad m\u00e4rgivad PPA strateegilisi eesm\u00e4rke, st mida peame tegema, et Eesti inimene saaks tunda end turvaliselt. Hallid hammasrattad n\u00e4itavad meie strateegilisi valikuid, s. o kuidas ja kellega neid eesm\u00e4rke t\u00e4idame. Kokku moodustub s\u00f5ukruvi ja seda p\u00f6\u00f6rav mootor, mis viib meid valitud suunas \u2013 sa...", "source_url": "https://www.politsei.ee/et/ppa-strateegia-maailma-parima-politsei"}}, {"content": {"chunk": "#PPA2030\n\nLoe lisaks:\n\n- PPA strateegia terviktekst (/files/Asutus/strateegia/ppa-strateegia-24x24cm-dets-2019.pdf?6fd1f36aec)\n- PPA soolise v\u00f5rd\u00f5iguslikkuse kava 2023-2028 (/files/dokumendid/plaanid/ppa-soolise-vordoiguslikkuse-kava-vaelisveebi-.pdf?d2d83344a0)", "imgurl": "", "title": "PPA strateegia - maailma parim politsei - Politsei- ja Piirivalveamet", "description": "Pildil on kokku v\u00f5etud meie strateegia tuum. Kollased labad m\u00e4rgivad PPA strateegilisi eesm\u00e4rke, st mida peame tegema, et Eesti inimene saaks tunda end turvaliselt. Hallid hammasrattad n\u00e4itavad meie strateegilisi valikuid, s. o kuidas ja kellega neid eesm\u00e4rke t\u00e4idame. Kokku moodustub s\u00f5ukruvi ja seda p\u00f6\u00f6rav mootor, mis viib meid valitud suunas \u2013 sa...", "source_url": "https://www.politsei.ee/et/ppa-strateegia-maailma-parima-politsei"}}]