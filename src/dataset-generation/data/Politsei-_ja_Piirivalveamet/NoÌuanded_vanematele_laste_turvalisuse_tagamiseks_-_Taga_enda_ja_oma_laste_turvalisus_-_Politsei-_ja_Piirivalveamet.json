[{"content": {"chunk": "N\u00f5uanded vanematele laste turvalisuse tagamiseks\nK\u00f5ik oluline saab alguse kodust - meie v\u00e4\u00e4rtushinnangud, suhtumine teistesse inimestesse, meie k\u00e4itumine. Siin p\u00fc\u00fcame aidata lapsevanemaid, kes soovivad \u00f5petada oma lapsi turvaliselt liiklema, hoidma ennast ja oma vara. Kuna last v\u00f5ib f\u00fc\u00fcsiliselt ohustada nii pahatahtlik m\u00e4ngukaaslane kui ka v\u00f5\u00f5ras v\u00f5i tuttav t\u00e4iskasvanu, tuleb lapsele \u00f5petada, kuidas enda eest seista.\n\nLaps peab teadma, et tal on \u00f5igus turvaliselt elada.\n\nLapsele tuleb r\u00f5hutada, et kogu ta keha on tema oma ja et eriti hinnalised on need kohad, mis ka ujuma minnes riietega kaetuks j\u00e4\u00e4vad.\n\nKinnitage lapsele, et tal on \u00f5igus \u00f6elda ei, kui keegi tahab talle haiget teha. Paraku \u00f5petatakse lastele pahatihti, et t\u00e4iskasvanu s\u00f5na tuleb alati kuulata.\n\nTavaliselt kiusatakse endast nooremaid m\u00e4ngu- v\u00f5i koolikaaslasi. Soovitage tal kaklust v\u00e4ltida. Laps peab juhtunust kindlasti r\u00e4\u00e4kima ka m\u00f5nele t\u00e4iskasvanule. Soovitage lapsel loobuda millestki, mida t\u00fclinorijad tahavad, n\u00e4iteks jalgrattast, kui on ilmne, et vastasel juhul tehakse talle f\u00fc\u00fcsiliselt liiga. Kinnitage, et te ei pahanda, kui ta tuleb koju ilma asjadeta.\n\nPaluge, et laps r\u00e4\u00e4giks teile alati, kui midagi on juhtunud. Kinnitage, et te ei saa seda kuuldes pahaseks ega riidle temaga.\n\nKui laps vajab abi, peab ta olema veendunud, et usute teda ja tahate aidata. Eriti kehtib see seksuaalse v\u00e4\u00e4rkohtlemise korral. Selle kohta ei valeta laps kunagi.", "imgurl": "", "title": "N\u00f5uanded vanematele laste turvalisuse tagamiseks - Taga enda ja oma laste turvalisus - Politsei- ja Piirivalveamet", "description": "K\u00f5ik oluline saab alguse kodust - meie v\u00e4\u00e4rtushinnangud, suhtumine teistesse inimestesse, meie k\u00e4itumine. Siin p\u00fc\u00fcame aidata lapsevanemaid, kes soovivad \u00f5petada oma lapsi turvaliselt liiklema, hoidma ennast ja oma vara. Kuna last v\u00f5ib f\u00fc\u00fcsiliselt ohustada nii pahatahtlik m\u00e4ngukaaslane kui ka v\u00f5\u00f5ras v\u00f5i tuttav t\u00e4iskasvanu, tuleb lapsele \u00f5petada, kui...", "source_url": "https://www.politsei.ee/et/juhend/taga-enda-ja-oma-laste-turvalisus/nouanded-vanematele-laste-turvalisuse-tagamiseks"}}, {"content": {"chunk": "Lapsele tuttav inimene v\u00f5ib talle \u00f6elda, et v\u00e4ike musi ja puudutus v\u00f5iksid j\u00e4\u00e4da nende omavaheliseks saladuseks. Veenge oma last, et on asju, mida ei tohi saladuses hoida isegi siis, kui ta on seda lubanud.\n\nLaps peab teadma, et tal on \u00f5igus puudutustest ja musist keelduda, kui see talle vastumeelne on. Kui see on siiski juhtunud, peaks laps sellest vanemale kindlasti r\u00e4\u00e4kima. \u00c4rge sundige last kedagi kallistama v\u00f5i talle musi andma.\n\nTavaliselt ei otsi t\u00e4iskasvanu omapead m\u00e4ngiva lapsega kontakti, kui ei ole just ilmne, et laps on eksinud v\u00f5i segaduses. \u00c4ra luba lapsel kunagi v\u00f5\u00f5rastega r\u00e4\u00e4kida ja palu tal k\u00f5ik l\u00e4henemiskatsed viisakalt tagasi l\u00fckata. Paluge lapsel teile k\u00f5ikidest sellistest juhtumitest r\u00e4\u00e4kida.\nMeenuta lapsele, et ta ei tohi \u00fchegi v\u00f5\u00f5raga kuskile minna, kui ta ei ole sulle v\u00f5i tema j\u00e4rele vaatavale t\u00e4iskasvanule sellest r\u00e4\u00e4kinud.\n\nTa v\u00f5ib minna politseiniku v\u00f5i poem\u00fc\u00fcja juurde ning r\u00e4\u00e4kida talle oma murest. \u00dctle talle, et ta ei l\u00e4heks v\u00e4ga kaugele sellest kohast, kus te viimati koos olite.\n\u00d5petage oma lapsele selgeks teie kodune aadress ja telefon.", "imgurl": "", "title": "N\u00f5uanded vanematele laste turvalisuse tagamiseks - Taga enda ja oma laste turvalisus - Politsei- ja Piirivalveamet", "description": "K\u00f5ik oluline saab alguse kodust - meie v\u00e4\u00e4rtushinnangud, suhtumine teistesse inimestesse, meie k\u00e4itumine. Siin p\u00fc\u00fcame aidata lapsevanemaid, kes soovivad \u00f5petada oma lapsi turvaliselt liiklema, hoidma ennast ja oma vara. Kuna last v\u00f5ib f\u00fc\u00fcsiliselt ohustada nii pahatahtlik m\u00e4ngukaaslane kui ka v\u00f5\u00f5ras v\u00f5i tuttav t\u00e4iskasvanu, tuleb lapsele \u00f5petada, kui...", "source_url": "https://www.politsei.ee/et/juhend/taga-enda-ja-oma-laste-turvalisus/nouanded-vanematele-laste-turvalisuse-tagamiseks"}}]