[{"content": {"chunk": "Kuidas kaitsta ennast infos\u00f5jas ning hinnata informatsiooni usaldusv\u00e4\u00e4rsust.\nRaporteeri vaenulikust/rumalast valeinfost ja blokeeri see.\nLisaks \u00fchine teistega, et raporteerijaid oleks rohkem.\nRaporteerimine Facebooki n\u00e4itel: vajuta postituse paremas \u00fclaservas kolmele punktile ja vali \u201eteata postitusest\u201c.\nV\u00f5imenda ja toeta usaldusv\u00e4\u00e4rseid h\u00e4\u00e4li.\nSa ei pea tingimata ise uut sisu looma ja k\u00f5ike kommenteerima. Postitust jagades lisa siiski v\u00e4ike selgitus.\nKui kritiseerid, lisa kritiseeritud infost kuvat\u00f5mmis, mitte link, vastasel juhul j\u00f5uab veel rohkem inimesi ebasobiva info juurde.\nJaga originaalpostitust, mitte \u00e4ra kopeeri seda oma kontole, nii on teistel lihtsam algallikat kontrollida.\n\u00c4ra trolli.\n\u00c4ra ole suheldes k\u00f5rk ega l\u00e4bivalt sarkastiline.\n\u00c4ra lase netitrollil end kaasa haarata!\nMida rohkem reaktsioone lausrumal kommentaar v\u00f5i postitus saab, seda t\u00e4htsamale kohale infovoos algoritmid selle t\u00f5stavad.\nKa siis, kui \u00fctled \u201esee on loll jutt\u201c, saab postitus hoogu juurde.\nKuidas tunda \u00e4ra trolli?\nTihti on tal v\u00e4rskelt loodud konto, imelik nimi ja profiilipilt. Ta kirjutab polariseerivaid ja \u00e4ssitavaid kommentaare ning kasutab \u00e4ra inimeste tugevaid tundeid, et k\u00fclvata segadust ja saada t\u00e4helepanu.\n\u00d5pi, kuidas kontrollida fotode ja videote tausta ning p\u00e4ritolu.\nLihtsaim nipp: kasuta Google\u2019i pildiotsingut.\nLeia lehe www.google.com paremast \u00fclaservast \u201eImages\u201c. Vajuta fotoaparaadi ikoonile, et foto \u00fcles laadida, v\u00f5i lisa foto link. N\u00fc\u00fcd n\u00e4ed, mis kontekstis on sama pilti varem kasutatud.\nJ\u00e4lgi ja usalda eksperte, professionaalseid ajakirjanikke.", "imgurl": "", "title": "Kuidas kaitsta ennast infos\u00f5jas? - Politsei- ja Piirivalveamet", "description": "Kuidas kaitsta ennast infos\u00f5jas ning hinnata informatsiooni usaldusv\u00e4\u00e4rsust. Raporteeri vaenulikust/rumalast valeinfost ja blokeeri see. Lisaks \u00fchine teistega, et raporteerijaid oleks rohkem. Raporteerimine Facebooki n\u00e4itel: vajuta postituse paremas \u00fclaservas kolmele punktile ja vali \u201eteata postitusest\u201c. V\u00f5imenda ja toeta usaldusv\u00e4\u00e4rseid h\u00e4\u00e4li. Sa ...", "source_url": "https://www.politsei.ee/et/kuidas-kaitsta-ennast-infosojas"}}, {"content": {"chunk": "J\u00e4lgi ja usalda eksperte, professionaalseid ajakirjanikke.\nS\u00e4ilita siiski kriitikameel \u2013 nemadki v\u00f5ivad hoogu sattuda ja m\u00f5nikord eksida.\n\u00c4ra jaga infot, mis v\u00f5ib p\u00e4ris lahingutes osalevad inimesed ohtu seada.\nMingi osa info teadlik kinnihoidmine k\u00e4ib taktikaliselt s\u00f5ja juurde, nagu ka heidutusinfo. Sel, et kogu teavet laialt ei jagata, on oma p\u00f5hjus.\nTee infom\u00e4sus pause.\nLoe raamatuid, lase m\u00f5tetel mujale minna, ole koos enda jaoks t\u00e4htsate inimestega. Eemaldu t\u00e4ielikult.\nToeta ja v\u00e4\u00e4rtusta vaba ajakirjandust.\nArenda iseenda meedia- ja infop\u00e4devusi, need on selle sajandi baasteadmised ja -oskused!\nOle andestav ning jaga oma teadmisi, tihti ei levitata valeinfot meelega. eksida.", "imgurl": "", "title": "Kuidas kaitsta ennast infos\u00f5jas? - Politsei- ja Piirivalveamet", "description": "Kuidas kaitsta ennast infos\u00f5jas ning hinnata informatsiooni usaldusv\u00e4\u00e4rsust. Raporteeri vaenulikust/rumalast valeinfost ja blokeeri see. Lisaks \u00fchine teistega, et raporteerijaid oleks rohkem. Raporteerimine Facebooki n\u00e4itel: vajuta postituse paremas \u00fclaservas kolmele punktile ja vali \u201eteata postitusest\u201c. V\u00f5imenda ja toeta usaldusv\u00e4\u00e4rseid h\u00e4\u00e4li. Sa ...", "source_url": "https://www.politsei.ee/et/kuidas-kaitsta-ennast-infosojas"}}]