[{"content": {"chunk": "Hoiatustrahvi tasumine\nHoiatustrahv tuleb trahviteatel m\u00e4rgitud andmetega tasuda panka kolmek\u00fcmne p\u00e4eva jooksul trahviteate k\u00e4ttetoimetamisest arvates.\nTrahviteate adressaadil on v\u00f5imalik trahviteatega tutvuda, k\u00e4ttesaamist kinnitada ning hoiatustrahvi tasuda ka portaalis https://hoiatustrahv.politsei.ee (https://hoiatustrahv.politsei.ee) .\nIgale trahviteatele on lisatud maksekorraldus ja selgituses eraldi juhised hoiatustrahvi n\u00f5uetekohaseks tasumiseks Rahandusministeeriumi arvele. Tasumisel on kohustuslik m\u00e4rkida \u00f5ige viitenumber.\nHoiatustrahv loetakse \u00f5igeaegselt tasutuks, kui see on maksmise t\u00e4htp\u00e4evaks laekunud trahviteates m\u00e4rgitud pangakontole konkreetsel trahviteatel n\u00e4idatud viitenumbriga. Kui mootors\u00f5iduki eest vastutav isik ei ole trahviteadet vaidlustanud, kuid samas on j\u00e4tnud hoiatustrahvi t\u00e4htaegselt tasumata v\u00f5i ei ole hoiatustrahv n\u00f5uetekohaselt laekunud valesti teostatud \u00fclekande t\u00f5ttu, esitab kohtuv\u00e4line menetleja trahviteate kohtut\u00e4iturile sundt\u00e4itmiseks.\nMaksekorralduse t\u00e4itmisel tuleb enne \u00fclekande teostamist alati veenduda, et k\u00f5ik vajalikud andmed on \u00f5iged ja korrektselt kirjas, et hoiatustrahv laekuks \u00f5iges summas ja trahviteates m\u00e4rgitud viitenumbriga n\u00f5uetekohaselt Rahandusministeeriumi arvele. Kui mootors\u00f5iduki eest vastutav isik on hoiatustrahvi tasunud v\u00f5i see on p\u00f6\u00f6ratud t\u00e4itmisele, ei v\u00f5i kedagi sama teo eest v\u00e4\u00e4rteokorras karistada.", "imgurl": "", "title": "Hoiatustrahvi tasumine - Kiiruskaamerad - Politsei- ja Piirivalveamet", "description": "Hoiatustrahv tuleb trahviteatel m\u00e4rgitud andmetega tasuda panka kolmek\u00fcmne p\u00e4eva jooksul trahviteate k\u00e4ttetoimetamisest arvates. Trahviteate adressaadil on v\u00f5imalik trahviteatega tutvuda, k\u00e4ttesaamist kinnitada ning hoiatustrahvi tasuda ka portaalis https://hoiatustrahv. politsei. ee. Igale trahviteatele on lisatud maksekorraldus ja selgituses eral...", "source_url": "https://www.politsei.ee/et/juhend/kiiruskaamerad/hoiatustrahvi-tasumine"}}]