[{"content": {"chunk": "Trahviteate k\u00e4ttetoimetamine\nTrahviteade saadetakse k\u00fcmne t\u00f6\u00f6p\u00e4eva jooksul v\u00e4\u00e4rteo tuvastamisest arvates.\nF\u00fc\u00fcsilisele isikule saadetakse \u00fcldjuhul trahviteade posti teel t\u00e4htkirjaga isiku rahvastikuregistris m\u00e4rgitud aadressil. Kui mootors\u00f5iduki eest vastutav isik ei ela registrisse kantud aadressil ja tema tegelik viibimiskoht ei ole teada, avaldab kohtuv\u00e4line menetleja trahviteate ametlikus v\u00e4ljaandes Ametlikud Teadaanded. Trahviteate avaldamisel Ametlikes Teadaannetes avaldatakse mootors\u00f5iduki eest vastutava isiku andmetest tema ees- ja perekonnanimi ning isikukood v\u00f5i s\u00fcnniaeg. Trahviteade loetakse avalikult k\u00e4ttetoimetatuks, kui on m\u00f6\u00f6dunud 30 p\u00e4eva selle Ametlikes Teadaannetes ilmumise p\u00e4evast v\u00f5i kui isik kinnitab Ametlike Teadaannete infos\u00fcsteemis teate k\u00e4ttesaamise.\nJuhul, kui f\u00fc\u00fcsilise isiku poolt on Riigiportaalis eesti.ee aktiveeritud ametlik e-posti aadress, saadetakse trahviteade esmalt nimetatud aadressile elektrooniliselt. Trahviteadete elektrooniline saatmine eeldab, et adressaat omab aktiveeritud elektronposti aadressi, mis on suunatud kehtivale teisele elektronposti aadressile.", "imgurl": "", "title": "Trahviteate k\u00e4ttetoimetamine - Kiiruskaamerad - Politsei- ja Piirivalveamet", "description": "Trahviteade saadetakse k\u00fcmne t\u00f6\u00f6p\u00e4eva jooksul v\u00e4\u00e4rteo tuvastamisest arvates. F\u00fc\u00fcsilisele isikule saadetakse \u00fcldjuhul trahviteade posti teel t\u00e4htkirjaga isiku rahvastikuregistris m\u00e4rgitud aadressil. Kui mootors\u00f5iduki eest vastutav isik ei ela registrisse kantud aadressil ja tema tegelik viibimiskoht ei ole teada, avaldab kohtuv\u00e4line menetleja trahvi...", "source_url": "https://www.politsei.ee/et/juhend/kiiruskaamerad/trahviteate-kattetoimetamine"}}, {"content": {"chunk": "Juriidilisele isikule, riigi v\u00f5i kohaliku omavalitsuse asutusele ning avalik-\u00f5iguslikule juriidilisele isikule saadetakse trahviteade registrisse kantud aadressil lihtkirjaga v\u00f5i elektrooniliselt. Trahviteate elektroonilisel saatmisel ei ole n\u00f5utav teate kaitsmine kolmandate isikute eest ning trahviteate k\u00e4ttesaamise kinnitamine. Juriidilise isiku, riigi v\u00f5i kohaliku omavalitsuse asutuse ning avalik-\u00f5igusliku juriidilise isiku registrisse kantud aadressil v\u00f5i registris avaldatud elektronposti aadressil saadetud dokument loetakse k\u00e4ttetoimetatuks, kui on m\u00f6\u00f6dunud kolmk\u00fcmmend p\u00e4eva selle saatmisest.", "imgurl": "", "title": "Trahviteate k\u00e4ttetoimetamine - Kiiruskaamerad - Politsei- ja Piirivalveamet", "description": "Trahviteade saadetakse k\u00fcmne t\u00f6\u00f6p\u00e4eva jooksul v\u00e4\u00e4rteo tuvastamisest arvates. F\u00fc\u00fcsilisele isikule saadetakse \u00fcldjuhul trahviteade posti teel t\u00e4htkirjaga isiku rahvastikuregistris m\u00e4rgitud aadressil. Kui mootors\u00f5iduki eest vastutav isik ei ela registrisse kantud aadressil ja tema tegelik viibimiskoht ei ole teada, avaldab kohtuv\u00e4line menetleja trahvi...", "source_url": "https://www.politsei.ee/et/juhend/kiiruskaamerad/trahviteate-kattetoimetamine"}}]