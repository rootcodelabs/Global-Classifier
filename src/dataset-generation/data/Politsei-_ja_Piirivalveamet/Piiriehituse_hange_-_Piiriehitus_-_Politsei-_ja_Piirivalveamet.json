[{"content": {"chunk": "Piiriehituse hange\nKagupiiri esimese etapi ehitust\u00f6\u00f6d\n2020. aasta mais s\u00f5lmisid PPA, AS Merko Ehitus Eesti ja AS GRK Infra kagupiiri taristu esimese etapi ehitust\u00f6\u00f6de lepingu. Ehitust\u00f6\u00f6d kulgevad 23,5 kilomeetrisel piiril\u00f5igul V\u00f5rumaal alates Eesti, L\u00e4ti, Venemaa kolmikpunktist kuni Luhamaa piiripunktini. Esmaj\u00e4rjekorras alustati piiriehitust\u00f6id just sel maismaal\u00f5igul, kuna ohuhinnangute j\u00e4rgi on tegu k\u00f5ige problemaatilisema piiril\u00f5iguga. Prognoosi kohaselt on ehitust\u00f6\u00f6de l\u00f5pp 2023. aastal ning ehituslepingu maksumus ligi 20 miljonit eurot.\n\n\nKagupiiri teise etapi ehitust\u00f6\u00f6d\n2021. aasta mais s\u00f5lmisid PPA, AS Merko Ehitus Eesti ja AS GRK Infra kagupiiri taristu teise etapi ehitust\u00f6\u00f6de lepingu. Ehitust\u00f6\u00f6d kulgevad 39,5 kilomeetrisel piiril\u00f5igul V\u00f5rumaal Tserebi ja V\u00f5mmorski k\u00fclade vahele j\u00e4\u00e4val piiril\u00f5igul. Prognoosi kohaselt on ehitust\u00f6\u00f6de l\u00f5pp 2025. aastal ning ehituslepingu maksumus ligi 18 miljonit eurot, kuna antud piiril\u00f5igus on maastik oluliselt kergem v\u00f5imaldades kokkuhoidu n\u00e4iteks pontoonteede arvelt.", "imgurl": "", "title": "Piiriehituse hange - Piiriehitus - Politsei- ja Piirivalveamet", "description": "Kagupiiri esimese etapi ehitust\u00f6\u00f6d. 2020. aasta mais s\u00f5lmisid PPA, AS Merko Ehitus Eesti ja AS GRK Infra kagupiiri taristu esimese etapi ehitust\u00f6\u00f6de lepingu. Ehitust\u00f6\u00f6d kulgevad 23,5 kilomeetrisel piiril\u00f5igul V\u00f5rumaal alates Eesti, L\u00e4ti, Venemaa kolmikpunktist kuni Luhamaa piiripunktini. Esmaj\u00e4rjekorras alustati piiriehitust\u00f6id just sel maismaal\u00f5ig...", "source_url": "https://www.politsei.ee/et/juhend/piiriehitus/piiriehituse-hange"}}, {"content": {"chunk": "Jooksvalt j\u00e4tkab PPA k\u00f5igi j\u00e4rgmiste piiril\u00f5ikude ehitushangete ettevalmistamist ja v\u00e4ljakuulutamist. Nimelt otsustati erinevaid v\u00f5imalusi kaalununa, et maismaapiiri ehitus jagatakse mitmeks etapiks. Nii tagatakse pakkujatele hankes osalemiseks v\u00f5rdsemad v\u00f5imalused ning kindlustatakse, et t\u00f6\u00f6d oleks \u00fchele ehitajale j\u00f5ukohased, j\u00e4\u00e4ks plaanitud ajaraami sisse ning tulemus saaks kvaliteetne ehk v\u00f5imaldaks piiriturvalisust k\u00f5rgel tasemel tagada ka k\u00fcmnete aastate m\u00f6\u00f6dudes.\nEesti v\u00e4lispiiri taristu v\u00e4ljaehitamist rahastatakse riigieelarvest ja seiretehnika soetamist v\u00e4lisvahenditest.", "imgurl": "", "title": "Piiriehituse hange - Piiriehitus - Politsei- ja Piirivalveamet", "description": "Kagupiiri esimese etapi ehitust\u00f6\u00f6d. 2020. aasta mais s\u00f5lmisid PPA, AS Merko Ehitus Eesti ja AS GRK Infra kagupiiri taristu esimese etapi ehitust\u00f6\u00f6de lepingu. Ehitust\u00f6\u00f6d kulgevad 23,5 kilomeetrisel piiril\u00f5igul V\u00f5rumaal alates Eesti, L\u00e4ti, Venemaa kolmikpunktist kuni Luhamaa piiripunktini. Esmaj\u00e4rjekorras alustati piiriehitust\u00f6id just sel maismaal\u00f5ig...", "source_url": "https://www.politsei.ee/et/juhend/piiriehitus/piiriehituse-hange"}}]