[{"content": {"chunk": "Politsei- ja Piirivalveametis t\u00f6\u00f6tab ligi 5000 inimest igap\u00e4evaselt selle nimel, et Eestis oleks turvaline. Lisaks PPA meeskonnale abistab meid pea poolteist tuhat vabatahtlikku, kes panustavad oma vaba aega ja energiat abipolitseinike ning vabatahtlike merep\u00e4\u00e4stjatena.\nPPA \u00fclesanded, \u00f5igused ning kohustused on paika pandud politsei ja piirivalve seaduse ja asutuse p\u00f5him\u00e4\u00e4rusega. K\u00f5ige laiemalt kokku v\u00f5etuna on meie organisatsiooni peamised \u00fclesanded seotud avaliku korra tagamisega, s\u00fc\u00fctegude uurimise ja ennetamisega, piiri valvamise, merep\u00e4\u00e4ste ning isiku Eestis viibimise aluste ja staatuse m\u00e4\u00e4ratlemise ning isikut t\u00f5endavate dokumentide v\u00e4ljastamisega.\nNende nimetuste taha mahub sadu erinevaid ameteid n\u00e4iteks piirkonnapolitseinik, uurija, t\u00f5lk, pinnaltp\u00e4\u00e4stja, relvur, piloot ja veebikonstaabel.\n\nIgas \u00f6\u00f6p\u00e4evas s\u00f5idavad patrullid inimestele appi keskmiselt 400 korral.\nAastas uurime 26 000 kuritegu ning menetleme 130 000 v\u00e4\u00e4rtegu.\nAnname inimestele igal aastal v\u00e4lja pool miljonit isikut t\u00f5endavat dokumenti.\nIgal hetkel on meie valve all 338 kilomeetri pikkune idapiir, mis on ka Euroopa Liidu v\u00e4lispiiriks.\nT\u00f6\u00f6liinist s\u00f5ltumata \u00fchendab meie meeskonda \u00fcks eesm\u00e4rk - me oleme selleks, et aidata. T\u00f6\u00f6tame selle nimel, et k\u00f5ik inimesed tunneksid end Eestis turvaliselt; saaksid rahuliku s\u00fcdamega \u00f5ppida, ennast teostada; et Eestis oleks turvaline keskkond arendada majandust ning kultuuri ja et sinimustvalge oleks j\u00e4tkuvalt Pika Hermanni tornis, politseivormil ning meie k\u00f5igi s\u00fcdames.\n\nMeie v\u00e4\u00e4rtused\nKoost\u00f6\u00f6s loome turvalisust", "imgurl": "", "title": "PPA lugu ja v\u00e4\u00e4rtused - Politsei- ja Piirivalveamet", "description": "Politsei- ja Piirivalveametis t\u00f6\u00f6tab ligi 5000 inimest igap\u00e4evaselt selle nimel, et Eestis oleks turvaline. Lisaks PPA meeskonnale abistab meid pea poolteist tuhat vabatahtlikku, kes panustavad oma vaba aega ja energiat abipolitseinike ning vabatahtlike merep\u00e4\u00e4stjatena. PPA \u00fclesanded, \u00f5igused ning kohustused on paika pandud politsei ja piirivalve s...", "source_url": "https://www.politsei.ee/et/ppa-lugu-ja-vaeaertused"}}, {"content": {"chunk": "Meie v\u00e4\u00e4rtused\nKoost\u00f6\u00f6s loome turvalisust\n\nMaailma parimat m\u00f5testame oma visioonis samamoodi kui lapsevanema soovi olla oma lastele maailma parim ema v\u00f5i isa. See ei ole v\u00f5istlus teistega, vaid m\u00f5tteviis \u2013 lubadus olla parim versioon iseendast. Maailma parima politsei puhul ei m\u00f5tle me niiv\u00f5rd v\u00f5rdlusele teiste riikidega, vaid vastupidi, just Eesti inimestele, keda teenime. See on meie lubadus olla nende heaolu nimel iga p\u00e4ev parimad.\n\nPPA t\u00f6\u00f6tajad j\u00e4rgivad oma t\u00f6\u00f6s j\u00e4rgmisi v\u00e4\u00e4rtusi:\nAvatus. Oleme targad ja loovad ning julgeme m\u00f5elda teisiti, leida probleemidele lahendusi ning olla pidevas arengus. Samuti julgeme tunnistada oma eksimusi ning tegevuste eest vastutada.\nInimlikkus. Hoolime nii endast kui teistest ja v\u00e4\u00e4rtustame nii kolleege kui inimesi, kellega kokku puutume.\nTarkus. Tegutseme parema tuleviku ja turvalisuse nimel juba t\u00e4na. Oskame n\u00e4ha oma rolli ja vastutust ning leida uusi ja nutikaid lahendusi.\n\nPolitsei jaoks on k\u00f5ige t\u00e4htsam edu m\u00f5\u00f5t inimeste usaldus. Usaldusv\u00e4\u00e4rsuse hoidmiseks ootame ka oma partneritelt vastutustunnet ning k\u00f5rgeid eetilisi v\u00e4\u00e4rtusi. Eetiline lepingupartner:", "imgurl": "", "title": "PPA lugu ja v\u00e4\u00e4rtused - Politsei- ja Piirivalveamet", "description": "Politsei- ja Piirivalveametis t\u00f6\u00f6tab ligi 5000 inimest igap\u00e4evaselt selle nimel, et Eestis oleks turvaline. Lisaks PPA meeskonnale abistab meid pea poolteist tuhat vabatahtlikku, kes panustavad oma vaba aega ja energiat abipolitseinike ning vabatahtlike merep\u00e4\u00e4stjatena. PPA \u00fclesanded, \u00f5igused ning kohustused on paika pandud politsei ja piirivalve s...", "source_url": "https://www.politsei.ee/et/ppa-lugu-ja-vaeaertused"}}, {"content": {"chunk": "- rakendab oma ettev\u00f5ttes v\u00f5i asutuses eetika juhtimise s\u00fcsteeme ja korruptsiooni ennetamise p\u00f5him\u00f5tteid. N\u00e4iteks on ettev\u00f5ttel oma eetikakoodeks v\u00f5i kokkulepitud p\u00f5hiv\u00e4\u00e4rtused ning tegutsemisjuhised korruptsiooni ennetamiseks ning tuvastamiseks\n- on aus ja \u00f5iglane t\u00f6\u00f6andja, kelle maksek\u00e4itumine on teistele eeskujuks\n- ei tee ega too PPA teenistujatele personaalseid kingitusi, n\u00e4iteks kommikarpe, kinkekaarte, \u00fcrituste pileteid lepingu kontaktisikule, teenindajale v\u00f5i politseinikule. Hea s\u00f5naga saab PPA t\u00f6\u00f6tajaid toetada siin (https://www.politsei.ee/et/tagasiside)\n- ei tee PPA teenistujatele personaalseid soodustusi, n\u00e4iteks allahindlus m\u00f5ne toote v\u00f5i teenuse ostmisel\n- kasutab ametialaseks suhtluseks ametlikke kanaleid, see t\u00e4hendab politsei.ee meiliaadresse, PPA telefone, ameti aadressile saadetud paberkirju, mitte aga teenistuja isiklikku Facebooki kontot, suhtlusrakendust v\u00f5i muud teenistuja isiklikku suhtluskanalit\n- ei kutsu PPA teenistujaid \u00fcritustele, mis pole seotud teenistus\u00fclesannete t\u00e4itmisega ega ole ametipositsioonist l\u00e4htuvalt vajalikud ja eesm\u00e4rgip\u00e4rased\n- ei kutsu PPA teenistujaid \u00fcritustele ainult meelelahutuse eesm\u00e4rgil, mis v\u00f5ib olla otsene v\u00f5i kaudne m\u00f5jutamine\n- tagab konfidentsiaalsusn\u00f5uete t\u00e4itmise ja isikuandmete kaitse\n- on hea mainega\n- ei ole kriminaalkorras karistatud korruptsioonialases kuriteos\n- ei kasuta ise ega soodusta ebaseadusliku t\u00f6\u00f6j\u00f5u kasutamist\nSoovitame proovida korruptsiooniteemalist testi M\u00fc\u00fcdimurdja (http://myydimurdja.korruptsioon.ee/) .", "imgurl": "", "title": "PPA lugu ja v\u00e4\u00e4rtused - Politsei- ja Piirivalveamet", "description": "Politsei- ja Piirivalveametis t\u00f6\u00f6tab ligi 5000 inimest igap\u00e4evaselt selle nimel, et Eestis oleks turvaline. Lisaks PPA meeskonnale abistab meid pea poolteist tuhat vabatahtlikku, kes panustavad oma vaba aega ja energiat abipolitseinike ning vabatahtlike merep\u00e4\u00e4stjatena. PPA \u00fclesanded, \u00f5igused ning kohustused on paika pandud politsei ja piirivalve s...", "source_url": "https://www.politsei.ee/et/ppa-lugu-ja-vaeaertused"}}, {"content": {"chunk": "Loe lisaks\nPolitsei ja piirivalveseadus (https://www.riigiteataja.ee/akt/13249880?leiaKehtiv)\nPolitsei- ja Piirivalveameti p\u00f5him\u00e4\u00e4rus (https://www.riigiteataja.ee/akt/128062017043)\nMajandusteave (https://www.siseministeerium.ee/et/majandusteave)", "imgurl": "", "title": "PPA lugu ja v\u00e4\u00e4rtused - Politsei- ja Piirivalveamet", "description": "Politsei- ja Piirivalveametis t\u00f6\u00f6tab ligi 5000 inimest igap\u00e4evaselt selle nimel, et Eestis oleks turvaline. Lisaks PPA meeskonnale abistab meid pea poolteist tuhat vabatahtlikku, kes panustavad oma vaba aega ja energiat abipolitseinike ning vabatahtlike merep\u00e4\u00e4stjatena. PPA \u00fclesanded, \u00f5igused ning kohustused on paika pandud politsei ja piirivalve s...", "source_url": "https://www.politsei.ee/et/ppa-lugu-ja-vaeaertused"}}]