[{"content": {"chunk": "Kuidas saab noor v\u00e4ltida pahandustesse sattumist?\nEirates \u00f6isel ajal alaealistele kehtestatud \u00f5ues viibimise piirangut, j\u00e4\u00e4te politseinikele kergesti silma. Veel hullem, hiilides valedokumentidega alaealisena \u00f6\u00f6klubisse, v\u00f5ite sattuda n\u00e4iteks kakluse tunnistajateks, halvemal juhul kakluses osalejaks. Kui te seej\u00e4rel esitate politseinikele oma v\u00f5ltsitud dokumendid, millega klubisse p\u00e4\u00e4sesite, olete igal juhul pahandustes.\n\nRiigikogu valimistel te v\u00f5ite eksida ja keegi ei pane teile seda pahaks. Hoolikalt tuleb aga valida oma s\u00f5pru. Valede s\u00f5pradega ringi s\u00f5ites ja neile korraldatud narkoreidi k\u00e4igus uurimise alla sattumist panevad teile pahaks nii kool, vanemad, teised s\u00f5brad. Rahu ei anna teile ilmselt ka siis enam iseenda s\u00fcdametunnistus.\n\nRannapidu 5000-le inimesele, \u201eJoome \u00e4ra\u201c ja alasti l\u00e4bi linna jooksmise kutsed p\u00e4lvivad v\u00f5rdselt politsei t\u00e4helepanu. Lisaks sellele v\u00f5ite suhtluskanalites sattuda selliste inimeste huviorbiiti, kellega muidu kokkupuudet pigem v\u00e4ldiksite.\n\nHaistmis- ja kuulmismeelele lisaks on neil ka suurep\u00e4rane v\u00f5ime diagnoosida \u00f5pilaste haigusi, mille tekkep\u00f5hjuseks on alaealistele keelatud ainete (tubakas, alkohol) tarbimine. \u00d5petajate t\u00e4helepanekute edastamisel direktorile v\u00f5ib asi p\u00e4\u00e4dida politsei vestluse v\u00f5i koguni karistusega.", "imgurl": "", "title": "Kuidas saab noor v\u00e4ltida pahandustesse sattumist? - Taga enda ja oma laste turvalisus - Politsei- ja Piirivalveamet", "description": "\u00c4ra viibi valel ajal vales kohas. Eirates \u00f6isel ajal alaealistele kehtestatud \u00f5ues viibimise piirangut, j\u00e4\u00e4te politseinikele kergesti silma. Veel hullem, hiilides valedokumentidega alaealisena \u00f6\u00f6klubisse, v\u00f5ite sattuda n\u00e4iteks kakluse tunnistajateks, halvemal juhul kakluses osalejaks. Kui te seej\u00e4rel esitate politseinikele oma v\u00f5ltsitud dokumendid,...", "source_url": "https://www.politsei.ee/et/juhend/taga-enda-ja-oma-laste-turvalisus/kuidas-saab-noor-valtida-pahandustesse-sattumist"}}, {"content": {"chunk": "\u00dcsna totter on politseinikele v\u00e4ita, et te polnud teadlik teie pagasnikus j\u00e4nest s\u00f5itvatest klassivendadest; alkoholijoobe tekitas veinikastmes valmistatud kana; koni oli teil k\u00e4es, sest soovisite maast leitud pr\u00fcgi pr\u00fcgikasti toimetada. Politseinikel on paljude rikkumiste eest v\u00f5imalik m\u00e4\u00e4rata suuline hoiatus ja kokkupuude ametnikuga v\u00f5ib j\u00e4\u00e4da silmapilgupikkuseks, kuid igasugune vaidlemine ja vassimine pikendab ilmselgelt vestlemise aega ja \u00fcldjuhul ka trahvi suurust.\n\nKui pannkoogipidu s\u00f5brannadega on l\u00e4inud l\u00e4rmakaks ja naaber tuleb teid keelama, siis arvestage, et hoolimata kellaajast kehtib k\u00f5ikidele \u00f5igus rahule ja vaikusele. Kui alumine naaber on t\u00f6\u00f6l \u00f6\u00f6vahetuses ja saab teki alla kell 10, siis ei soovi ta kuulata l\u00e4bi seinte, lae v\u00f5i p\u00f5randa kostuvaid Power Hit Radio parimaid palasid. Sellele vastu vaieldes kutsutakse vahekohtunikuks tavaliselt politseipatrull.\n\nPime aeg, teil pole helkurit \u2013 p\u00f5hjust k\u00fcllalt, et politseiauto teid m\u00e4rgates peatub. Helkuri puudumisele t\u00e4helepanu p\u00f6\u00f6rates v\u00f5ivad politseinikel tekkida k\u00fcsimused ka s\u00f5bra suitsupaki kohta teie jope taskus v\u00f5i vanaemale viinasokkide jaoks s\u00f5bra poolt ostetud Viru Valge pudeli p\u00e4ritolu kohta.\n\nVales kohas s\u00f5idutee \u00fcletamine on politseinikele nagu kutse kahek\u00f5ne alustamiseks. Pigem tee see paar lisasammu ja \u00fcleta s\u00f5idutee \u00f5iges kohas, kui et jooksed teele kohas, kus s\u00f5idukijuhid sinuga arvestada ei oska. Oma laiskusega mitte kasutada v\u00f6\u00f6trada v\u00f5ite panna ohtu lisaks enda elule ka kellegi teise elu ja seet\u00f5ttu igal juhul politsei reageerib.", "imgurl": "", "title": "Kuidas saab noor v\u00e4ltida pahandustesse sattumist? - Taga enda ja oma laste turvalisus - Politsei- ja Piirivalveamet", "description": "\u00c4ra viibi valel ajal vales kohas. Eirates \u00f6isel ajal alaealistele kehtestatud \u00f5ues viibimise piirangut, j\u00e4\u00e4te politseinikele kergesti silma. Veel hullem, hiilides valedokumentidega alaealisena \u00f6\u00f6klubisse, v\u00f5ite sattuda n\u00e4iteks kakluse tunnistajateks, halvemal juhul kakluses osalejaks. Kui te seej\u00e4rel esitate politseinikele oma v\u00f5ltsitud dokumendid,...", "source_url": "https://www.politsei.ee/et/juhend/taga-enda-ja-oma-laste-turvalisus/kuidas-saab-noor-valtida-pahandustesse-sattumist"}}, {"content": {"chunk": "Reede \u00f6\u00f6sel patrullauto aknale koputamine ja politseinikele k\u00fcsimuse \u201ekas teil pole reede \u00f5htul halb t\u00f6\u00f6l olla, sest k\u00f5ik joovad ja teie ei saagi juua?\u201c esitamine v\u00f5ib kuuluda uudishimu rahuldamise ja kahjutunde avaldamise, kuid kindlasti mitte abi palumise kategooriasse. Samas, kui mure tundub olevat v\u00e4ike, ei maksa karta, et politseinikud teie juttu t\u00f5sisena ei v\u00f5ta v\u00f5i sellele ei reageeri. Iga teade kontrollitakse ja mine tea, v\u00f5ib-olla j\u00e4i t\u00e4nu sinu infole suurem mure tekkimata.\nKui eirate siin kirjeldatud soovitusi, pahandate kokkuv\u00f5ttes k\u00f5ige rohkem iseennast. \u00dckski \u00fclaltoodud soovitus ei eelda suurte rahaliste v\u00e4ljaminekute tegemist v\u00f5i tohutut k\u00e4itumise muutmist. Piisab natukesest. Politseid ei tarvitse aga kindlasti mitte karta. Seda enam, kui teil on reaalselt politsei abi tarvis \u2013 helistage alati, julgesti, iga kell l\u00fchinumbrile 112.", "imgurl": "", "title": "Kuidas saab noor v\u00e4ltida pahandustesse sattumist? - Taga enda ja oma laste turvalisus - Politsei- ja Piirivalveamet", "description": "\u00c4ra viibi valel ajal vales kohas. Eirates \u00f6isel ajal alaealistele kehtestatud \u00f5ues viibimise piirangut, j\u00e4\u00e4te politseinikele kergesti silma. Veel hullem, hiilides valedokumentidega alaealisena \u00f6\u00f6klubisse, v\u00f5ite sattuda n\u00e4iteks kakluse tunnistajateks, halvemal juhul kakluses osalejaks. Kui te seej\u00e4rel esitate politseinikele oma v\u00f5ltsitud dokumendid,...", "source_url": "https://www.politsei.ee/et/juhend/taga-enda-ja-oma-laste-turvalisus/kuidas-saab-noor-valtida-pahandustesse-sattumist"}}]