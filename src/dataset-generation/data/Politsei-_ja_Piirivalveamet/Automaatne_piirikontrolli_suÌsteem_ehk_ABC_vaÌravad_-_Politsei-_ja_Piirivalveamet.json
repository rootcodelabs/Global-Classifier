[{"content": {"chunk": "Alates 2020. aasta l\u00f5pust on Tallinna lennujaama piiripunktis ja Narva piiripunktis kasutusel automaatne piirikontrolli s\u00fcsteem ehk ABC v\u00e4ravad selleks, et piiri\u00fcletus oleks inimeste jaoks mugavam ja kiirem.", "imgurl": "", "title": "Automaatne piirikontrolli s\u00fcsteem ehk ABC v\u00e4ravad - Politsei- ja Piirivalveamet", "description": "Alates 2020. aasta l\u00f5pust on Tallinna lennujaama piiripunktis ja Narva piiripunktis kasutusel automaatne piirikontrolli s\u00fcsteem ehk ABC v\u00e4ravad selleks, et piiri\u00fcletus oleks inimeste jaoks mugavam ja kiirem. Kas ABC v\u00e4ravad on k\u00f5ikides Narva piiripunktides?. ABC v\u00e4ravad on t\u00e4na olemas Narva-1 piiripunktis (S\u00f5pruse sild). Narva-2 piiripunktis (jalak...", "source_url": "https://www.politsei.ee/et/automaatne-piirikontrolli-suesteem-ehk-abc-vaeravad"}}, {"content": {"chunk": "Kas ABC v\u00e4ravad on k\u00f5ikides Narva piiripunktides?\nABC v\u00e4ravad on t\u00e4na olemas Narva-1 piiripunktis (S\u00f5pruse sild). Narva-2 piiripunktis (jalak\u00e4ijate sild) ja Narva raudteepiiripunktis ABC v\u00e4ravaid t\u00e4na veel kasutusel ei ole.\nKui palju ABC v\u00e4ravaid piiri\u00fcletuseks on?\nABC v\u00e4ravaid saab piiri\u00fcletuseks kasutada Narva-1 piiripunkti jalak\u00e4ijate terminalis ja Tallinna lennujaama terminalis riigist v\u00e4ljuval ja riiki siseneval suunal. M\u00f5lemas piiripunktis on nii siseneval kui v\u00e4ljuval suunal kasutusel neli ABC v\u00e4ravat.\nKas ABC v\u00e4rava kasutamine on keeruline?\nABC v\u00e4rava kasutamine on v\u00e4ga lihtne ja kiire. Sellega saavad hakkama igas vanuses piiri\u00fcletajad. V\u00e4rava kasutamist tutvustavat videot saab enne piiri \u00fcletust vaadata piiripunkti seinal paiknevalt ekraanilt. Kogu piirikontrolli protsessi juhendab v\u00e4rava ekraanil kuvatav tekst koos illustreeriva animatsiooniga.\nKuidas on v\u00f5imalik aru saada, et ABC v\u00e4ravad on piirikontrolliks avatud?\nPiiri\u00fcletuseks avatud ABC v\u00e4rava paremal poolsel k\u00fclje paneelil ja v\u00e4rava kohal paikneval paneelil on rohelise noole kujutis, mis n\u00e4itab, et v\u00e4rav on piirikontrolli teostamiseks valmis. Kui v\u00e4raval on punane X kujutis, siis on v\u00e4rav suletud.\nMida teha, kui v\u00e4rav on h\u00f5ivatud?\nKui v\u00e4ravas on juba piiri\u00fcletaja ja pole piiri\u00fcletuseks vaba t\u00f6\u00f6tavat v\u00e4ravat, tuleb oodata kollase joone taga, kuni v\u00e4rav vabaneb ja s\u00fctib lubav roheline nooleke.\nKas ABC v\u00e4ravaid saavad kasutada k\u00f5ik piiri \u00fcletavad isikud?", "imgurl": "", "title": "Automaatne piirikontrolli s\u00fcsteem ehk ABC v\u00e4ravad - Politsei- ja Piirivalveamet", "description": "Alates 2020. aasta l\u00f5pust on Tallinna lennujaama piiripunktis ja Narva piiripunktis kasutusel automaatne piirikontrolli s\u00fcsteem ehk ABC v\u00e4ravad selleks, et piiri\u00fcletus oleks inimeste jaoks mugavam ja kiirem. Kas ABC v\u00e4ravad on k\u00f5ikides Narva piiripunktides?. ABC v\u00e4ravad on t\u00e4na olemas Narva-1 piiripunktis (S\u00f5pruse sild). Narva-2 piiripunktis (jalak...", "source_url": "https://www.politsei.ee/et/automaatne-piirikontrolli-suesteem-ehk-abc-vaeravad"}}, {"content": {"chunk": "Kas ABC v\u00e4ravaid saavad kasutada k\u00f5ik piiri \u00fcletavad isikud?\nTallinnas ja Narvas saavad ABC v\u00e4ravat kasutada jalgsi piiri \u00fcletavad inimesed, kes on 1,2-2 m pikkused ja v\u00e4hemalt 12 aasta vanused.\u00a0Saatses peab piiri\u00fcletaja olema ABC v\u00e4ravate kasutamiseks 18-aastane. Piiri\u00fcletaja peab olema EL kodanik v\u00f5i Eesti Vabariigi elamisluba omav 3. riigi kodanik v\u00f5i Eesti Vabariigi kodakondsuseta isik.\nMillega peab elamisluba omav piiri\u00fcletaja ABC v\u00e4ravate kasutamisel arvestama?\nSelleks, et elamisloaga piiri\u00fcletaja saaks ABC v\u00e4ravat kasutada, peab selle elamisloaga olema v\u00e4hemalt \u00fcks kord l\u00e4bitud EV v\u00e4lispiiril tava piirikontroll. ABC v\u00e4ravas elamisluba f\u00fc\u00fcsiliselt ei kontrollita, kuid elamisluba peab isikul kaasas olema.\nKas reisidokumentide osas on mingeid erisusi ABC v\u00e4rava kasutamisel?\nPiiri\u00fcletajal peab olema biomeetriline (kiibiga) pass. Kiibiga reisidokumendil on passi kaanele kantud kiipi s\u00fcmboliseeriv kujutis.\nKas on mingeid piiranguid ABC v\u00e4ravate kasutamisel?\nABC v\u00e4ravaid ei saa kasutada jalgrattaga, ratastooliga, lapsevankriga, suure k\u00e4sipagasiga ja teise isiku saatel liikuvad piiri\u00fcletajad. Suureks k\u00e4sipagasiks loetakse pagas, mis on maha asetatult on \u00fcle 1,2m k\u00f5rge, mida piiri\u00fcletaja ei saa \u00fche korraga k\u00e4tte v\u00f5tta ja mis ei mahu piiri kontrolli teostamise ajal koos piiri\u00fcletajaga ABC v\u00e4rava kontrollalale. Eeltoodud isikud peavad kasutama piiri\u00fcletuseks tava piirikontrolli.\nKuidas kaasas olev pagas v\u00e4rava kasutamisel paigutada?\nSuurem reisikohver tuleb piirikontrolli teostamise ajal asetada enda ette. Pagas ei tohi takistada isiku n\u00e4o tuvastamist.", "imgurl": "", "title": "Automaatne piirikontrolli s\u00fcsteem ehk ABC v\u00e4ravad - Politsei- ja Piirivalveamet", "description": "Alates 2020. aasta l\u00f5pust on Tallinna lennujaama piiripunktis ja Narva piiripunktis kasutusel automaatne piirikontrolli s\u00fcsteem ehk ABC v\u00e4ravad selleks, et piiri\u00fcletus oleks inimeste jaoks mugavam ja kiirem. Kas ABC v\u00e4ravad on k\u00f5ikides Narva piiripunktides?. ABC v\u00e4ravad on t\u00e4na olemas Narva-1 piiripunktis (S\u00f5pruse sild). Narva-2 piiripunktis (jalak...", "source_url": "https://www.politsei.ee/et/automaatne-piirikontrolli-suesteem-ehk-abc-vaeravad"}}, {"content": {"chunk": "Mida tuleks enne ABC v\u00e4ravas piirikontrolli alustamist teha?\nEnne piirikontrolli tuleb eemaldada peakate, prillid, mask v\u00f5i muud n\u00e4o tuvastamist takistavad esemed.\nKuidas peab ABC v\u00e4ravas seisma?\nPiirikontrolli ajal tuleb seista n\u00e4oga v\u00e4rava suunas. Seismiseks ette n\u00e4htud koht on t\u00e4histatud p\u00f5randale kleebitud jalaj\u00e4lgede kujutisega. Vaadata tuleb otse ekraani suunas.\nKuidas toimub reisidokumendi kontroll?\nJuhul kui piir\u00fcletaja on passile paigaldanud lisa kaaned, tuleb need enne piirikontrolli passilt eemaldada, kuna need v\u00f5ivad takistada dokumendi kontrolli. Pass tuleb avada isikuandmete lehe kohalt ja ekraanil kuvatavate juhiste kohaselt asetada dokumendi kontrolliks paremal pool paiknevale dokumendi kontrolli seadmele selliselt, et dokumendi foto j\u00e4\u00e4b klaasiga alale. Dokumendi kontrolli teostamise ajal hoida parem k\u00e4si passi peal ja vaadata v\u00e4raval paikneva ekraani suunas. Kui piirikontroll on l\u00f5ppenud annab ABC v\u00e4rav juhise eemaldada pass dokumendi kontrolli seadmelt.\nMida teha, kui ABC v\u00e4rav ei v\u00f5imalda piiri\u00fcletust?\nKui ilmneb ABC v\u00e4ravate kasutamist v\u00e4listav asjaolu, annab ABC v\u00e4rav ekraani vahendusel piiri\u00fcletajale m\u00e4rku, mida edasi teha. Kui v\u00e4rav ei avane, \u00e4ra \u00fcrita v\u00e4ravat j\u00f5uga avada. Vajadusel tuleb oodata, kuni saabub ametnik, kes piiri\u00fcletajaga edasi tegeleb v\u00f5i p\u00f6\u00f6rduda piirikontrolli l\u00e4bimiseks tavakontrolli teostava ametniku poole.\nKas ABC v\u00e4ravate kasutamisel on mingeid erisusi riiki sisenemisel ja riigist v\u00e4ljumisel?\nTavaolukorras piirikontroll ABC v\u00e4ravas siseneval ja v\u00e4ljuval suunal ei erine.\nKas piiri\u00fcletajad kasutavad ABC v\u00e4ravaid?", "imgurl": "", "title": "Automaatne piirikontrolli s\u00fcsteem ehk ABC v\u00e4ravad - Politsei- ja Piirivalveamet", "description": "Alates 2020. aasta l\u00f5pust on Tallinna lennujaama piiripunktis ja Narva piiripunktis kasutusel automaatne piirikontrolli s\u00fcsteem ehk ABC v\u00e4ravad selleks, et piiri\u00fcletus oleks inimeste jaoks mugavam ja kiirem. Kas ABC v\u00e4ravad on k\u00f5ikides Narva piiripunktides?. ABC v\u00e4ravad on t\u00e4na olemas Narva-1 piiripunktis (S\u00f5pruse sild). Narva-2 piiripunktis (jalak...", "source_url": "https://www.politsei.ee/et/automaatne-piirikontrolli-suesteem-ehk-abc-vaeravad"}}, {"content": {"chunk": "Kas piiri\u00fcletajad kasutavad ABC v\u00e4ravaid?\n\u00dcldjuhul isikud, kes on v\u00e4hemalt \u00fche korra kasutanud ABC v\u00e4ravaid, teevad seda ka tulevikus meelsasti. Positiivne kogemus lihtsast, kiirest, praktiliselt ilma j\u00e4rjekorrata piiri\u00fcletusest on heaks eelduseks edaspidi v\u00f5imalusel piirkontrolliks ABC v\u00e4ravate valimisel. Loodame, et 2030 aastaks valib 40% piiri\u00fcletajatest piiri\u00fcletuseks ABC v\u00e4ravad.", "imgurl": "", "title": "Automaatne piirikontrolli s\u00fcsteem ehk ABC v\u00e4ravad - Politsei- ja Piirivalveamet", "description": "Alates 2020. aasta l\u00f5pust on Tallinna lennujaama piiripunktis ja Narva piiripunktis kasutusel automaatne piirikontrolli s\u00fcsteem ehk ABC v\u00e4ravad selleks, et piiri\u00fcletus oleks inimeste jaoks mugavam ja kiirem. Kas ABC v\u00e4ravad on k\u00f5ikides Narva piiripunktides?. ABC v\u00e4ravad on t\u00e4na olemas Narva-1 piiripunktis (S\u00f5pruse sild). Narva-2 piiripunktis (jalak...", "source_url": "https://www.politsei.ee/et/automaatne-piirikontrolli-suesteem-ehk-abc-vaeravad"}}]