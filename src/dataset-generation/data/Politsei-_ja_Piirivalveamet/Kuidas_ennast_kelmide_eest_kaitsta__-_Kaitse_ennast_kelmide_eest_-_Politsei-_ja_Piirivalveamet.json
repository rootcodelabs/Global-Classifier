[{"content": {"chunk": "Kuidas ennast kelmide eest kaitsta?\nKui saad kahtlase k\u00f5ne, siis l\u00f5peta see kohe \u00e4ra\n\n- \u00c4ra hakka p\u00f5hjendama, miks k\u00f5ne l\u00f5petad, lihtsalt l\u00f5peta k\u00f5ne.\n- Kui kahtlaselt numbrilt uuesti helistatakse, \u00e4ra v\u00f5ta k\u00f5ne vastu ja blokeeri number.\n- R\u00e4\u00e4gi v\u00f5\u00f5rkeelsele k\u00f5nele vastu vaid eesti keeles.\n\u00c4ra jaga kunagi kellelegi oma PIN 1 ja PIN 2 koode\n\n- Neid koode ei tohi mitte kellegagi jagada, isegi panga ega politseiga.\n- Kui aga seda juba tegid, siis blokeeri need kiiresti. Juhised leiad siit: https://www.id.ee/artikkel/pin-koodide-ja-puk-koodi-muutmine/\n- Helista kiirelt panka ja lase k\u00f5ik \u00fclekanded blokeerida, sest keegi teine teab sinu PIN-koode ja v\u00f5ib hakata sinu kontolt raha varastama.\nKui avastad, et oled kelmidele pangamakse teinud, siis helista kohe oma panka\n\n- Kui tegutsed kiiresti, siis saab pank t\u00fchistada v\u00f5i vaidlustada raha \u00fclekande.\n- Anna pangale teada, millist infot kelmidele oma pangakonto kohta andsid \u2013 selle info abil aitab pank inimese pangakonto taas turvaliseks teha.\n- Peale seda teavita politseid - https://cyber.politsei.ee/ (https://cyber.politsei.ee/)\n\u00c4ra n\u00f5ustu reklaamides v\u00f5i telefoni teel pakutavate investeerimisv\u00f5imalustega\n\n- Kui keegi pakub sulle v\u00e4ga tulusat ja kiiret raha teenimise v\u00f5imalust, siis keeldu sellest alati \u2013 tegu on v\u00e4ga ohtliku kelmide pettusega.\n- \u00c4ra usalda tulusaid investeerimise v\u00f5imalusi pakkuvaid veebilehti \u2013 kelmid j\u00e4ljendavad p\u00e4ris ettev\u00f5tteid ja veebilehel olev info ei vasta t\u00f5ele.\n- Investeerimisega soovitame alustada oma kodupangast.\n\u00c4ra n\u00f5ustu telefoni teel \u00fchegi rahalise tehingu v\u00f5i panga\u00fclekandega", "imgurl": "", "title": "Kuidas ennast kelmide eest kaitsta? - Kaitse ennast kelmide eest - Politsei- ja Piirivalveamet", "description": "Kui saad kahtlase k\u00f5ne, siis l\u00f5peta see kohe \u00e4ra. \u00c4ra hakka p\u00f5hjendama, miks k\u00f5ne l\u00f5petad, lihtsalt l\u00f5peta k\u00f5ne. Kui kahtlaselt numbrilt uuesti helistatakse, \u00e4ra v\u00f5ta k\u00f5ne vastu ja blokeeri number. R\u00e4\u00e4gi v\u00f5\u00f5rkeelsele k\u00f5nele vastu vaid eesti keeles. \u00c4ra jaga kunagi kellelegi oma PIN 1 ja PIN 2 koode. Neid koode ei tohi mitte kellegagi jagada, isegi ...", "source_url": "https://www.politsei.ee/et/juhend/kaitse-ennast-kelmide-eest"}}, {"content": {"chunk": "- Ole v\u00e4ga ettevaatlik ja kahtlustav alati, kui keegi soovib sinuga telefoni teel s\u00f5lmida m\u00f5nda tehingut, lepingut v\u00f5i panga\u00fclekannet.\n- Alati kui kahtled, siis helista panka v\u00f5i v\u00f5ta \u00fchendust veebipolitseinikuga ja k\u00fcsi, kas tegu v\u00f5ib olla kelmusega.\n- Tee taustakontrolli - otsi internetist helistaja kohta infot, vahest on juba hoiatavad s\u00f5numid teistelt ohvritelt veebis leitavad.\n\u00c4ra anna telefoni teel kellelegi oma pangakontoga seotud andmeid\n\n- Kui keegi k\u00fcsib telefonis su pangakonto paroole, PIN-koode, isikukoodi v\u00f5i kasutajanime, siis alati keeldu sellest.\n- Tea, et pank v\u00f5i politsei ei k\u00fcsi mittekunagi inimeselt tema pangaandmeid v\u00f5i PIN-koode, \u00fcksk\u00f5ik kui t\u00f5sine on olukord.\n- Kui helistaja utsitab sind tagant, et tegu on kiire asjaga, siis on tegu enamasti kelmiga.\n\u00c4ra mitte kunagi lae alla oma seadmetesse programmi, mida keegi telefoni teel palub sul teha\n\n- Kui keegi seda telefoni teel teha palub, siis v\u00f5id \u00fcsna kindel olla, et tegu on kelmiga.\n- Kindlasti ei palu sul teha seda \u00fckski usaldusv\u00e4\u00e4rne asutus v\u00f5i ettev\u00f5te.\n- Keeldu programmi allalaadimisest, l\u00f5peta k\u00f5ne ja teavita politseid.\nKui saad SMS-i, milles on internetilink, siis \u00e4ra kohe vajuta sellele\n\n- \u00c4ra vajuta automaatselt lingile, mis sulle SMS-iga saadetakse.\n- Kui sulle tuleb SMS n\u00e4iteks kullerfirmalt, kuid sa ei ole \u00fchtegi pakki tellinud, siis on tegu kelmusega ja \u00e4ra linki ava.\n- Alati kui SMS tundub kahtlane, siis ignoreeri seda v\u00f5i kustuta telefonist.\nPiira sotsiaalmeedias oma profiili n\u00e4htavust v\u00f5\u00f5rastele", "imgurl": "", "title": "Kuidas ennast kelmide eest kaitsta? - Kaitse ennast kelmide eest - Politsei- ja Piirivalveamet", "description": "Kui saad kahtlase k\u00f5ne, siis l\u00f5peta see kohe \u00e4ra. \u00c4ra hakka p\u00f5hjendama, miks k\u00f5ne l\u00f5petad, lihtsalt l\u00f5peta k\u00f5ne. Kui kahtlaselt numbrilt uuesti helistatakse, \u00e4ra v\u00f5ta k\u00f5ne vastu ja blokeeri number. R\u00e4\u00e4gi v\u00f5\u00f5rkeelsele k\u00f5nele vastu vaid eesti keeles. \u00c4ra jaga kunagi kellelegi oma PIN 1 ja PIN 2 koode. Neid koode ei tohi mitte kellegagi jagada, isegi ...", "source_url": "https://www.politsei.ee/et/juhend/kaitse-ennast-kelmide-eest"}}, {"content": {"chunk": "- S\u00e4ti oma sotisaalmeedia konto seaded selliselt, et su profiil on n\u00e4htav vaid sinu s\u00f5bralistis olevatele inimestele.\n- \u00c4ra v\u00f5ta sotsiaalmeedias vastu s\u00f5brakutseid inimestelt, kellega sa pole p\u00e4riselus kohtunud v\u00f5i keda sa ei tunne.\n- Sotsiaalmeedia chattides \u00e4ra vasta v\u00f5\u00f5rastele inimestele, kes sinuga \u00fchendust v\u00f5tavad. Ignoreeri v\u00f5i blokeeri nende kontod.\nKui ostad midagi v\u00f5\u00f5ralt inimeselt, siis kontrolli internetist tema tausta\n\n- V\u00f5\u00f5ralt inimeselt ostmisega kaasneb alati teatud risk. \u00c4ra usalda m\u00fc\u00fcjat pimesi ja ilma kontrollimata.\n- Tee lihtne otsing internetis, sest sageli on selliste kelmide kohta juba hoiatavat infot \u00fcleval.\n- Mida suurema summaga on tegemist, siis seda kindlam on teha ostu-m\u00fc\u00fcgi tehing vaid inimesega, kellega oled kohtunud.", "imgurl": "", "title": "Kuidas ennast kelmide eest kaitsta? - Kaitse ennast kelmide eest - Politsei- ja Piirivalveamet", "description": "Kui saad kahtlase k\u00f5ne, siis l\u00f5peta see kohe \u00e4ra. \u00c4ra hakka p\u00f5hjendama, miks k\u00f5ne l\u00f5petad, lihtsalt l\u00f5peta k\u00f5ne. Kui kahtlaselt numbrilt uuesti helistatakse, \u00e4ra v\u00f5ta k\u00f5ne vastu ja blokeeri number. R\u00e4\u00e4gi v\u00f5\u00f5rkeelsele k\u00f5nele vastu vaid eesti keeles. \u00c4ra jaga kunagi kellelegi oma PIN 1 ja PIN 2 koode. Neid koode ei tohi mitte kellegagi jagada, isegi ...", "source_url": "https://www.politsei.ee/et/juhend/kaitse-ennast-kelmide-eest"}}]