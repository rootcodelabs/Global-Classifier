[{"content": {"chunk": "Kodakondsus- ja migratsiooniameti ajalugu\nKodakondsus- ja Migratsiooniamet (KMA) sai oma nimetuse 28. detsembril 1993, kui valitsus otsustas liita Siseministeeriumi alluvuses t\u00f6\u00f6le hakanud Migratsiooniameti Kodakondsusametiga. Kogu KMA tegevusperioodi v\u00e4ltel oli ameti peamisteks tegevusvaldkondadeks Eesti elanikkonna m\u00e4\u00e4ratlemine ja dokumenteerimine, kodakondsus-ja migratsiooniasjade korraldamine, illegaalse immigratsiooni ennetamine ja t\u00f5kestamine ning varjupaigaasjade korraldamine.\nEri aegadel on amet endale p\u00fcstitanud prioriteetseid tegevussuundi. 90-ndatel, kui oli vaja elanikkond kiiresti m\u00e4\u00e4ratleda ja dokumenteerida, oli selleks klienditeeninduse arendamine. Uuel aastatuhandel muutus prioriteediks sisejulgeoleku tagamine Eesti kodanike m\u00e4\u00e4ratlemise ning v\u00e4lismaalaste migratsioonij\u00e4relevalve kaudu. Viimasel ajal on seoses Euroopa Liidu direktiivide rakendamise ja biomeetriliste turvaelementide arenguga esiplaanile t\u00f5usnud isikutuvastusega seotud problemaatika.", "imgurl": "", "title": "Kodakondsus- ja migratsiooniameti ajalugu - Ajalugu - Politsei- ja Piirivalveamet", "description": "Kodakondsus- ja Migratsiooniamet (KMA) sai oma nimetuse 28. detsembril 1993, kui valitsus otsustas liita Siseministeeriumi alluvuses t\u00f6\u00f6le hakanud Migratsiooniameti Kodakondsusametiga. Kogu KMA tegevusperioodi v\u00e4ltel oli ameti peamisteks tegevusvaldkondadeks Eesti elanikkonna m\u00e4\u00e4ratlemine ja dokumenteerimine, kodakondsus-ja migratsiooniasjade korra...", "source_url": "https://www.politsei.ee/et/juhend/ajalugu/kodakondsus-ja-migratsiooniameti-ajalugu"}}, {"content": {"chunk": "Alates juulist 2004 k\u00e4ivitus Eesti jaoks Euroopa \u00fchtne automaatne s\u00f5rmej\u00e4lgede tuvastamise ja v\u00f5rdlemise s\u00fcsteem EURODAC , mille abil registreeritakse varjupaigataotlejate ja ebaseaduslike immigrantide s\u00f5rmej\u00e4ljed, et h\u00f5lbustada selle riigi kindlaksm\u00e4\u00e4ramist, kes vastutab varjupaigataotluse l\u00e4bivaatamise eest. Amet edastab varjupaigataotlejate s\u00f5rmej\u00e4ljed EURODACi kesk\u00fcksusele salvestamiseks ja p\u00e4ringute tegemiseks. Samuti on Eesti kasutusele v\u00f5tnud DubliNet infos\u00fcsteemi, mille kaudu edastatakse varjupaigataotlustega seotud p\u00e4ringuid, informatsiooni ja taotlejate andmeid. H\u00e4stitoimiva, kiire ja kvaliteetse varjupaigamenetluse rakendamiseks loodi 2006. aastal ameti ruumides varjupaigataotlejate registreerimiskeskus.\nEt tagada Eestis ebaseaduslikult viibivate v\u00e4lismaalaste riigist lahkumine, arendati v\u00e4lja toimiv kinnipidamiss\u00fcsteem, mille \u00fche osana loodi 2004. aastal v\u00e4ljasaatmiskeskus, mis v\u00f5imaldab korraga kinni pidada 42 v\u00e4ljasaadetavat.\nKlientide paremaks teavitamiseks moodustati \u00fchtne kontaktkeskus, mis kandis nii \u00fcleriigilise infotelefoni kui ka e-posti teel klientide k\u00fcsimustele vastava \u00fcksuse rolli.", "imgurl": "", "title": "Kodakondsus- ja migratsiooniameti ajalugu - Ajalugu - Politsei- ja Piirivalveamet", "description": "Kodakondsus- ja Migratsiooniamet (KMA) sai oma nimetuse 28. detsembril 1993, kui valitsus otsustas liita Siseministeeriumi alluvuses t\u00f6\u00f6le hakanud Migratsiooniameti Kodakondsusametiga. Kogu KMA tegevusperioodi v\u00e4ltel oli ameti peamisteks tegevusvaldkondadeks Eesti elanikkonna m\u00e4\u00e4ratlemine ja dokumenteerimine, kodakondsus-ja migratsiooniasjade korra...", "source_url": "https://www.politsei.ee/et/juhend/ajalugu/kodakondsus-ja-migratsiooniameti-ajalugu"}}, {"content": {"chunk": "Arvestades migratsiooni ja dokumendiarendustega seotud k\u00fcsimuste rahvusvahelist tausta on amet pika aja jooksul osalenud nimetatud k\u00fcsimustega tegelevates valitsustevahelistes ja valitsusv\u00e4listes rahvusvahelistes koost\u00f6\u00f6vormides. Amet on v\u00f5tnud osa Euroopa N\u00f5ukogude t\u00f6\u00f6gruppide t\u00f6\u00f6st. Osaletakse aktiivselt Rahvusvahelise Migratsiooniorganisatsiooni (IOM) tegevuses ning tehakse tihedat koost\u00f6\u00f6d Rahvusvahelise Migratsioonipoliitika Arenduskeskusega (ICMPD). Tihedad koost\u00f6\u00f6alased sidemed on ka \u00dcRO Pagulaste \u00dclemkomissari Ametiga (UNHCR). Dokumendiarenduse valdkonnas osaletakse Rahvusvahelise Tsiviillennunduse Organisatsiooni (ICAO) t\u00f6\u00f6s, samuti ka mitmete valitusv\u00e4liste t\u00f6\u00f6gruppide tegevuses.", "imgurl": "", "title": "Kodakondsus- ja migratsiooniameti ajalugu - Ajalugu - Politsei- ja Piirivalveamet", "description": "Kodakondsus- ja Migratsiooniamet (KMA) sai oma nimetuse 28. detsembril 1993, kui valitsus otsustas liita Siseministeeriumi alluvuses t\u00f6\u00f6le hakanud Migratsiooniameti Kodakondsusametiga. Kogu KMA tegevusperioodi v\u00e4ltel oli ameti peamisteks tegevusvaldkondadeks Eesti elanikkonna m\u00e4\u00e4ratlemine ja dokumenteerimine, kodakondsus-ja migratsiooniasjade korra...", "source_url": "https://www.politsei.ee/et/juhend/ajalugu/kodakondsus-ja-migratsiooniameti-ajalugu"}}]