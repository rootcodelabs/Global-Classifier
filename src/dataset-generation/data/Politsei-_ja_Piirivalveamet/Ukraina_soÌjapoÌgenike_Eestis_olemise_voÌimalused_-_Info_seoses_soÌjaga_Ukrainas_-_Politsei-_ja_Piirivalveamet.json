[{"content": {"chunk": "Ukraina s\u00f5jap\u00f5genike Eestis olemise v\u00f5imalused\nAjutise kaitse taotlemine (https://www.politsei.ee/et/juhend/info-seoses-ukraina-sojaga/ajutine-kaitse-ukraina-kodanikele-ja-nende-pereliikmetele)\nUkraina kodanikele ja nende pereliikmetele, kes p\u00f5genesid riigist p\u00e4rast 24. veebruaril 2022 alanud Venemaa s\u00f5jalist agressiooni, antakse Eestis valitsuse otsuse kohaselt ajutise kaitse alusel Eesti elamisluba. Enne 1. augustit 2024 taotletud ajutine kaitse kehtib kuni 2025. aasta m\u00e4rtsini. Alates 1. augustist 2024 taotletud ajutine kaitse kehtib kuni 2026. aasta m\u00e4rtsini.\nRahvusvahelise kaitse taotlemine (https://www.politsei.ee/et/juhend/info-seoses-ukraina-sojaga/rahvusvahelise-kaitse-taotlemine)\nInimestel, kes olid Ukrainast lahkunud varem, kuid ei saa sinna s\u00f5ja t\u00f5ttu naasta, on v\u00f5imalik Eestis viibida viisavabalt. Lisaks saavad nad taotleda rahvusvahelist kaitset. Tavap\u00e4raselt v\u00f5tab rahvusvahelise kaitse menetlus aega kuni kuus kuud.\nRahvusvahelist kaitset taotlevatele Ukraina kodanikele tagab riik nelja kuu jooksul majutuse ja \u00fclalpidamise t\u00e4pselt samamoodi nagu ajutist kaitset taotlenud s\u00f5jap\u00f5genikele. Soovi korral v\u00f5ib taotleja elada iseseisvalt mujal, n\u00e4iteks tuttavate v\u00f5i sugulaste juures.", "imgurl": "", "title": "Ukraina s\u00f5jap\u00f5genike Eestis olemise v\u00f5imalused - Info seoses s\u00f5jaga Ukrainas - Politsei- ja Piirivalveamet", "description": "Ajutise kaitse taotlemine. Ukraina kodanikele ja nende pereliikmetele, kes p\u00f5genesid riigist p\u00e4rast 24. veebruaril 2022 alanud Venemaa s\u00f5jalist agressiooni, antakse Eestis valitsuse otsuse kohaselt ajutise kaitse alusel Eesti elamisluba. Enne 1. augustit 2024 taotletud ajutine kaitse kehtib kuni 2025. aasta m\u00e4rtsini. Alates 1. augustist 2024 taotle...", "source_url": "https://www.politsei.ee/et/juhend/info-seoses-ukraina-sojaga/ukraina-sojapogenike-eestis-olemise-voimalused"}}, {"content": {"chunk": "\u00d5igus kuu aega kestva menetluse ajal Eestis t\u00f6\u00f6tada s\u00f5ltub sellest, kas inimesel varasemalt oli selleks \u00f5iguslik alus v\u00f5i mitte. Kui tegemist on juba varem Eestis viibinud inimesega, kes t\u00f6\u00f6tas l\u00fchiajalise t\u00f6\u00f6tamise registreeringu alusel, siis v\u00f5ib ta t\u00f6\u00f6tamist j\u00e4tkata ka rahvusvahelise kaitse menetluse ajal. Kui inimesel varem t\u00f6\u00f6tamise \u00f5igust ei olnud, siis ta enne rahvusvahelise kaitse saamist Eestis t\u00f6\u00f6tada ei tohi.", "imgurl": "", "title": "Ukraina s\u00f5jap\u00f5genike Eestis olemise v\u00f5imalused - Info seoses s\u00f5jaga Ukrainas - Politsei- ja Piirivalveamet", "description": "Ajutise kaitse taotlemine. Ukraina kodanikele ja nende pereliikmetele, kes p\u00f5genesid riigist p\u00e4rast 24. veebruaril 2022 alanud Venemaa s\u00f5jalist agressiooni, antakse Eestis valitsuse otsuse kohaselt ajutise kaitse alusel Eesti elamisluba. Enne 1. augustit 2024 taotletud ajutine kaitse kehtib kuni 2025. aasta m\u00e4rtsini. Alates 1. augustist 2024 taotle...", "source_url": "https://www.politsei.ee/et/juhend/info-seoses-ukraina-sojaga/ukraina-sojapogenike-eestis-olemise-voimalused"}}]