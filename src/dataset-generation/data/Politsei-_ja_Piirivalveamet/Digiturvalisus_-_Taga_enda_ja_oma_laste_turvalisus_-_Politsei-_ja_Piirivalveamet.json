[{"content": {"chunk": "Digiturvalisus\nKui sinu seadmes on uuendamata ja aegunud tarkvara, siis suureneb oluliselt risk sattuda m\u00f5ne pahavara ohvriks. Pahavarad levivad sageli automatiseeritult ning turvan\u00f5rkusi \u00e4ra kasutades. Uuendama peab k\u00f5ikide kasutust leidvate seadmete tarkvara, sealhulgas operatsioonis\u00fcsteemi ja veebilehitsejat.\n\nTurvaline parool on:\n\n- pikk ja raskesti \u00e4ra arvatav. Kasutage selleks salafraasi, sest siis ei pea miinimumpikkusele m\u00f5tlema ja see j\u00e4\u00e4b h\u00e4sti meelde\n- sisaldab suuri ja v\u00e4ikseid t\u00e4hti, numbreid ning kirjavahem\u00e4rke\n- on unikaalne ehk ei kordu erinevatel kontodel. Igal seadmel peaks olema oma salas\u00f5na v\u00f5i PIN. V\u00f5imalusel kasutage paroolihaldurit.\n- ei ole reaalne v\u00f5i sagedasti kasutatav s\u00f5na. Turvalise parooli n\u00e4ide oleks \u201em66dukalt n\u00e4eme!\u201c v\u00f5i \u201e(Mahva)_r6dul\u201c v\u00f5i \u201eredis l\u00e4heb K00li.\u201c\n- ei ole omanikuga seostatav \u2013 n\u00e4iteks l\u00e4hedase nimi v\u00f5i s\u00fcnnikuup\u00e4ev\n- ainult kasutajale endale teadaolev parool. \u00c4ra jaga salas\u00f5na. Soovitame lastel \u00f6elda vanemale enda parool, et saaks t\u00f5rgete korral aidata.\nAvalikes kohtades sisselogides j\u00e4lgi, et sinu parooli ei loetaks \u00fcle \u00f5la. \u00c4ra unusta end avalikkest seadmetest v\u00e4lja logida.\nMuuda nutiseadmete PINide \u00e4ra arvamine pahalase jaoks keeruliseks. N\u00e4iteks 2580 ei ole keeruline PIN. Kasuta alati v\u00e4hemalt kuuekohalist PINi.\nKasuta kahetasemelist autentimist k\u00f5ikides keskkondades, kus see on v\u00f5imalik.\nRohkem infot paroolide turvalisuse kohta leiate Riigi Infos\u00fcsteemide Ameti lehelt (https://www.ria.ee/et/kuberturvalisus/nouanded/parooli-loomine.html) .", "imgurl": "", "title": "Digiturvalisus - Taga enda ja oma laste turvalisus - Politsei- ja Piirivalveamet", "description": "Uuenda oma tarkvara esimesel v\u00f5imalusel. Kui sinu seadmes on uuendamata ja aegunud tarkvara, siis suureneb oluliselt risk sattuda m\u00f5ne pahavara ohvriks. Pahavarad levivad sageli automatiseeritult ning turvan\u00f5rkusi \u00e4ra kasutades. Uuendama peab k\u00f5ikide kasutust leidvate seadmete tarkvara, sealhulgas operatsioonis\u00fcsteemi ja veebilehitsejat. Kasuta ala...", "source_url": "https://www.politsei.ee/et/juhend/taga-enda-ja-oma-laste-turvalisus/digiturvalisus"}}, {"content": {"chunk": "E-kirjade manused ja laialisaadetud lingid on sagedaseimad pahavara levitamise viisid. Pahavara maskeerub tavaliselt millegi v\u00e4ga positiivse v\u00f5i huvitava sisse. N\u00e4iteks antakse sulle teada lotov\u00f5idust, uuest tutvusest, v\u00e4ga tasuvast t\u00f6\u00f6kohast v\u00f5i k\u00f5mu-uudisest. Kui sa saad tundmatult kasutajalt e-s\u00f5numi, kus on juures manus v\u00f5i link, siis ignoreeri seda ja v\u00f5imalusel kustuta kohe s\u00f5num. Teavita kahtlasest kasutajast v\u00f5i saatjast oma veebikeskkonda (Facebook,Gmail vmt). Pahatahtlikud lingid ja manused v\u00f5ivad tulla ka tuttavalt. Kui sa ei oota s\u00f5bralt kirja, siis k\u00fcsi alati enne avamist muus kanalis s\u00f5bralt \u00fcle kas ja mida ta just saatis. Kui vaja, siis helista talle.\n\nK\u00fcsi abi vaid usaldusv\u00e4\u00e4rselt inimeselt v\u00f5i ettev\u00f5ttest, kelle kontorisse saad kohale minna. Kui sulle helistab v\u00f5\u00f5ras, kes pakub sulle ootamatult telefoni teel v\u00f5i \u00fcle v\u00f5rgu IT- abi, siis l\u00f5peta v\u00f5\u00f5raga suhtlemine kohe. Politseid teavita juhtudel, kui tunned, et keegi on kaaperdanud Sinu e-konto, v\u00f5tnud kontrolli Sinu seadme \u00fcle jne.", "imgurl": "", "title": "Digiturvalisus - Taga enda ja oma laste turvalisus - Politsei- ja Piirivalveamet", "description": "Uuenda oma tarkvara esimesel v\u00f5imalusel. Kui sinu seadmes on uuendamata ja aegunud tarkvara, siis suureneb oluliselt risk sattuda m\u00f5ne pahavara ohvriks. Pahavarad levivad sageli automatiseeritult ning turvan\u00f5rkusi \u00e4ra kasutades. Uuendama peab k\u00f5ikide kasutust leidvate seadmete tarkvara, sealhulgas operatsioonis\u00fcsteemi ja veebilehitsejat. Kasuta ala...", "source_url": "https://www.politsei.ee/et/juhend/taga-enda-ja-oma-laste-turvalisus/digiturvalisus"}}]