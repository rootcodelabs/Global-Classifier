[{"content": {"chunk": "Kodus\n\n- Loe n\u00f5uandeid sissemurdmiste ennetamiseks. (https://www.hoianomavara.eu/)\n- \u00c4ra anna m\u00e4rku, et oled \u00fcksinda kodus.\n- Kui luku avamiseks on vaja v\u00f5tmeid, hoia need k\u00e4eulatuses, sest tulekahju korral pead hoonest kiiresti v\u00e4lja p\u00e4\u00e4sema.\n- Kui sind \u00e4ratab sissetungija, tuleb kiiresti otsustada, kuidas on k\u00f5ige arukam toimida. \u00dcks v\u00f5imalus on vaikselt lamama j\u00e4\u00e4da ja loota, et ta lahkub; teisel juhul v\u00f5ib lambid p\u00f5lema l\u00fclitada ja eluruumides h\u00e4\u00e4lekalt ringi liikuda. Isegi \u00fcksi olles tasub vestelda v\u00f5i h\u00fc\u00fcda oma kujuteldavat kaaslast, sest tavaliselt eelistavad vargad sinuga kohtumise asemel siiski t\u00fchjade k\u00e4tega p\u00f5geneda. Kasulik on magades hoida mobiiltelefoni enda l\u00e4hedal, siis saad politseisse helistada ilma, et sissetungija seda m\u00e4rkaks.\n- Pimeduse saabudes t\u00f5mba kardinad ette. Kui kahtlustad, et keegi luusib su akna all kurjade kavatsustega, helista h\u00e4daabinumbril 112 (https://www.politsei.ee/et/haedaabinumber-112) .\n- Telefonile vastates \u00e4ra \u00fctle oma telefoninumbrit. Kui helistaja v\u00e4idab k\u00f5ne olevat vale\u00fchenduse, palu tal \u00f6elda tema valitud number.", "imgurl": "", "title": "Kodus - Taga enda ja oma laste turvalisus - Politsei- ja Piirivalveamet", "description": ". Loe n\u00f5uandeid sissemurdmiste ennetamiseks. \u00c4ra anna m\u00e4rku, et oled \u00fcksinda kodus. Kui luku avamiseks on vaja v\u00f5tmeid, hoia need k\u00e4eulatuses, sest tulekahju korral pead hoonest kiiresti v\u00e4lja p\u00e4\u00e4sema. Kui sind \u00e4ratab sissetungija, tuleb kiiresti otsustada, kuidas on k\u00f5ige arukam toimida. \u00dcks v\u00f5imalus on vaikselt lamama j\u00e4\u00e4da ja loota, et ta lahkub...", "source_url": "https://www.politsei.ee/et/juhend/taga-enda-ja-oma-laste-turvalisus/kodus"}}]