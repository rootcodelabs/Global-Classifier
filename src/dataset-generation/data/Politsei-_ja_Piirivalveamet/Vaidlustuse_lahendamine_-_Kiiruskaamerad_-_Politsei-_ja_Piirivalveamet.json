[{"content": {"chunk": "Vaidlustuse lahendamine\nVaidlustuse lahendamine kohtuv\u00e4lise menetleja poolt\nKui mootors\u00f5iduki eest vastutava isiku vaidlustus ei vasta v\u00e4\u00e4rteomenetluse seadustiku \u00a7 545 l\u00f5ike 2 n\u00f5uetele (n\u00f5uded toodud eelmises punktis), koostatakse vaidlustuse k\u00e4iguta j\u00e4tmise kohta m\u00e4\u00e4rus ja antakse kaebuse esitajale t\u00e4htaeg puuduste k\u00f5rvaldamiseks.\nKui kaebuses puudub mootors\u00f5iduki eest vastutava isiku elukoha aadress, j\u00e4etakse vaidlustus l\u00e4bi vaatamata.\nVaidlustus j\u00e4etakse l\u00e4bi vaatamata ning tagastatakse m\u00e4\u00e4rusega, kui:", "imgurl": "", "title": "Vaidlustuse lahendamine - Kiiruskaamerad - Politsei- ja Piirivalveamet", "description": "Vaidlustuse lahendamine kohtuv\u00e4lise menetleja poolt. Kui mootors\u00f5iduki eest vastutava isiku vaidlustus ei vasta v\u00e4\u00e4rteomenetluse seadustiku \u00a7 545 l\u00f5ike 2 n\u00f5uetele (n\u00f5uded toodud eelmises punktis), koostatakse vaidlustuse k\u00e4iguta j\u00e4tmise kohta m\u00e4\u00e4rus ja antakse kaebuse esitajale t\u00e4htaeg puuduste k\u00f5rvaldamiseks. Kui kaebuses puudub mootors\u00f5iduki eest...", "source_url": "https://www.politsei.ee/et/juhend/kiiruskaamerad/vaidlustuse-lahendamine"}}, {"content": {"chunk": "- vaidlustus on esitatud p\u00e4rast 30 p\u00e4eva m\u00f6\u00f6dumist trahviteate k\u00e4ttesaamisest ja t\u00e4htaja ennistamise taotlust ei ole esitatud v\u00f5i kohtuv\u00e4line menetleja on j\u00e4tnud t\u00e4htaja ennistamata\n- vaidlustus on esitanud isik, kes ei ole mootors\u00f5iduki vastutav kasutaja\n- vaidlustuse esitanud isik ei ole kohtuv\u00e4lise menetleja poolt m\u00e4\u00e4ratud t\u00e4htaja jooksul k\u00f5rvaldanud vaidlustuses esinenud puudusi\n- vaidlustuse aluseks on asjaolud, mis kinnitavad et enne trahviteates nimetatud teo toimepanemise aega on teatatud p\u00e4devale ametiasutusele mootors\u00f5iduki v\u00f5i selle registreerimism\u00e4rgi vargusest, kadumisest v\u00f5i h\u00e4vimisest, v\u00f5i esineb \u00f5igusvastasust v\u00e4listav asjaolu kuid puuduvad n\u00f5utav kinnitus v\u00f5i t\u00f5endid\nKui mootors\u00f5iduki eest vastutav isik esitab koos vaidlustusega t\u00f5endid, mis kinnitavad, et enne trahviteates nimetatud teo toimepanemise aega on teatatud p\u00e4devale ametiasutusele mootors\u00f5iduki v\u00f5i selle registreerimism\u00e4rgi vargusest, kadumisest v\u00f5i h\u00e4vimisest, v\u00f5i ta esitab t\u00f5endid \u00f5igusvastasust v\u00e4listava asjaolu kohta, koostatakse m\u00e4\u00e4rus trahviteate t\u00fchistamise ja v\u00e4\u00e4rteomenetluse uuendamata j\u00e4tmise kohta.\nKui mootors\u00f5iduki eest vastutav isik m\u00e4rgib vaidlustuses trahviteates nimetatud ajal mootors\u00f5idukit kasutanud isiku ees- ja perekonnanime, juhiloa numbri ning elukoha aadressi, vabaneb mootors\u00f5iduki eest vastutav isik hoiatustrahvi tasumise kohustusest ning kohtuv\u00e4line menetleja saadab trahviteate mootors\u00f5iduki eest vastutava isiku poolt nimetatud isikule. Uue trahviteate k\u00e4ttetoimetamine, hoiatustrahvi tasumine ja vaidlustamine on identne eelkirjeldatud korrale.", "imgurl": "", "title": "Vaidlustuse lahendamine - Kiiruskaamerad - Politsei- ja Piirivalveamet", "description": "Vaidlustuse lahendamine kohtuv\u00e4lise menetleja poolt. Kui mootors\u00f5iduki eest vastutava isiku vaidlustus ei vasta v\u00e4\u00e4rteomenetluse seadustiku \u00a7 545 l\u00f5ike 2 n\u00f5uetele (n\u00f5uded toodud eelmises punktis), koostatakse vaidlustuse k\u00e4iguta j\u00e4tmise kohta m\u00e4\u00e4rus ja antakse kaebuse esitajale t\u00e4htaeg puuduste k\u00f5rvaldamiseks. Kui kaebuses puudub mootors\u00f5iduki eest...", "source_url": "https://www.politsei.ee/et/juhend/kiiruskaamerad/vaidlustuse-lahendamine"}}, {"content": {"chunk": "Kui mootors\u00f5iduki eest vastutava isiku poolt nimetatud isik, st uue trahviteate adressaat, vaidlustab trahviteate, uuendab kohtuv\u00e4line menetleja v\u00e4\u00e4rteomenetluse kiir- v\u00f5i \u00fcldmenetluse korras. Uuendatud menetluses karistuse m\u00e4\u00e4ramisel v\u00f5i m\u00f5istmisel ei ole trahviteates m\u00e4rgitud hoiatustrahvi m\u00e4\u00e4r menetlejale siduv.\nVaidlustuste lahendamisel koostatud m\u00e4\u00e4ruste koopiad saadab kohtuv\u00e4line menetleja mootors\u00f5iduki eest vastutava isiku poolt vaidlustuses m\u00e4rgitud isiku elukoha aadressil lihtkirjaga v\u00f5i vaidlustus m\u00e4rgitud elektronposti aadressil.", "imgurl": "", "title": "Vaidlustuse lahendamine - Kiiruskaamerad - Politsei- ja Piirivalveamet", "description": "Vaidlustuse lahendamine kohtuv\u00e4lise menetleja poolt. Kui mootors\u00f5iduki eest vastutava isiku vaidlustus ei vasta v\u00e4\u00e4rteomenetluse seadustiku \u00a7 545 l\u00f5ike 2 n\u00f5uetele (n\u00f5uded toodud eelmises punktis), koostatakse vaidlustuse k\u00e4iguta j\u00e4tmise kohta m\u00e4\u00e4rus ja antakse kaebuse esitajale t\u00e4htaeg puuduste k\u00f5rvaldamiseks. Kui kaebuses puudub mootors\u00f5iduki eest...", "source_url": "https://www.politsei.ee/et/juhend/kiiruskaamerad/vaidlustuse-lahendamine"}}]