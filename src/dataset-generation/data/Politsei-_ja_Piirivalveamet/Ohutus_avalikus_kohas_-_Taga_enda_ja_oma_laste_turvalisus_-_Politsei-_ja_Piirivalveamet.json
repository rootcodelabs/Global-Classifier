[{"content": {"chunk": "Ohutus avalikus kohas\n\n- Kui j\u00f5uad sageli koju pimedal hilis\u00f5htul, hangi endale kaitsevahend.\n- Hoia k\u00e4ekotti enda l\u00e4hedal, koti k\u00fcljepealne lukk seespool. Korteri- v\u00f5i majav\u00f5tmeid kanna taskus. Kui keegi haarab su kotist, lase see lahti, sest vastasel juhul v\u00f5id ise viga saada. Enda ohutus on alati t\u00e4htsam kui vara s\u00e4ilimine.\n- Kui arvad, et keegi j\u00e4litab sind, mine \u00fcks v\u00f5i mitu korda \u00fcle t\u00e4nava ja vaata, kas v\u00f5\u00f5ras j\u00e4rgneb sulle. Kui su kahtlused s\u00fcvenevad, astu sisse m\u00f5nda kohvikusse, poodi v\u00f5i muusse rahvarohkesse ja valgustatud kohta.\n- Kui harrastad tervisejooksu v\u00f5i k\u00e4id rattaga s\u00f5itmas, tee seda eri aegadel ja eri marsruute pidi. Vali h\u00e4stivalgustatud asfaltteed. Parkides ja muudel \u00fchiskondlikel aladel kasuta suuremaid teeradasid, kus oled teistele n\u00e4htav. V\u00e4ldi v\u00f5sastikke ja muid puudega varjatud kohti. Pea meeles, et k\u00f5rvaklappidest muusikat kuulates ei kuule sa ei m\u00f6\u00f6duvaid s\u00f5idukeid ega l\u00e4henevaid inimesi.\n- \u00c4ra vali l\u00fchema teena valgustamata puiesteed, parki v\u00f5i t\u00fchermaad. K\u00f5nni alati tee vasakus servas, siis ei saa auto sulle selja tagant m\u00e4rkamatult l\u00e4heneda.\n- Kui auto sinu juures peatub ja sa tunnetad ohtu, h\u00fc\u00fca valju h\u00e4\u00e4lega appi ja p\u00f5gene nii kiiresti kui suudad. Sellega v\u00f5idad v\u00e4\u00e4rtuslikke sekundeid ja autojuhil on \u00fcsna keeruline sind j\u00e4litada.\n- \u00c4ra h\u00e4\u00e4leta! \u00c4ra mine juhuslikku autosse, mille juht sind s\u00f5itma kutsub.\n- Peida \u00e4ra kallihinnalisena n\u00e4ivad ehted.\n- Turvatunnet aitab suurendada enesekaitsekursus v\u00f5i muu ohutust k\u00e4sitlev koolitus. K\u00fcsi kohalikust politseiasutusest v\u00f5i oma t\u00f6\u00f6kohast, kas nad oskavad sulle mingisugust koolitust soovitada.", "imgurl": "", "title": "Ohutus avalikus kohas - Taga enda ja oma laste turvalisus - Politsei- ja Piirivalveamet", "description": ". Kui j\u00f5uad sageli koju pimedal hilis\u00f5htul, hangi endale kaitsevahend. Hoia k\u00e4ekotti enda l\u00e4hedal, koti k\u00fcljepealne lukk seespool. Korteri- v\u00f5i majav\u00f5tmeid kanna taskus. Kui keegi haarab su kotist, lase see lahti, sest vastasel juhul v\u00f5id ise viga saada. Enda ohutus on alati t\u00e4htsam kui vara s\u00e4ilimine. Kui arvad, et keegi j\u00e4litab sind, mine \u00fcks v\u00f5i...", "source_url": "https://www.politsei.ee/et/juhend/taga-enda-ja-oma-laste-turvalisus/ohutus-avalikus-kohas"}}]