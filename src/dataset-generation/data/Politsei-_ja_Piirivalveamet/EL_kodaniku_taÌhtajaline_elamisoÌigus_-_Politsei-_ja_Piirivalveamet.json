[{"content": {"chunk": "Kes on Euroopa Liidu kodanik?\nEuroopa Liidu kodanik on m\u00f5ne Euroopa Liidu liikmesriigi, Islandi, Liechtensteini, Norra v\u00f5i \u0160veitsi kodanik. Euroopa Liidu kodanikuks ei ole k\u00e4esoleval juhul Eesti kodanik.\nKuidas saad Eestis viibida?\nEestis viibimiseks on 3 v\u00f5imalust, millel on erinevad eeldused ja mis s\u00f5ltuvad sellest, millisel eesm\u00e4rgil ja kui kauaks sa Eestisse j\u00e4\u00e4d:\n\n- Ajutine Eestis viibimine (kuni 3 kuud)\n- T\u00e4htajaline Eestis elamine (kuni 5 aastat)\n- Alaline Eestis elamine (t\u00e4htajatult)\nMis on ajutine viibimis\u00f5igus?\nAjutine viibimis\u00f5igus on Euroopa Liidu kodaniku \u00f5igus k\u00fclastada Eestit l\u00fchiajaliselt ilma elukohta registreerimata kuni 3 kuud.\nMillised t\u00e4iendavad \u00f5igused on Euroopa Liidu kodanikul Eestis viibides?\nEuroopa Liidu kodanikul, kes viibib Eestis seaduslikult, on \u00f5igus piiramatult Eestis t\u00f6\u00f6tada, ettev\u00f5tlusega tegeleda ja \u00f5ppida ning ei vaja selleks eraldi luba.\nMis on t\u00e4htajaline elamis\u00f5igus?\nT\u00e4htajaline elamis\u00f5igus annab sulle v\u00f5imaluse elada Eestis kuni 5 aastat. T\u00e4htajaline elamis\u00f5igus kehtib 5 aastat ja pikeneb automaatselt 5 aasta kaupa, kui sinu elukoht on j\u00e4tkuvalt Eestisse registreeritud.\nMis tingimustele pead Euroopa Liidu kodanikuna vastama, et saada t\u00e4htajaline elamis\u00f5igus Eestis?\nT\u00e4htajalise elamis\u00f5iguse Eestis elamiseks v\u00f5id saada, kui oled", "imgurl": "", "title": "EL kodaniku t\u00e4htajaline elamis\u00f5igus - Politsei- ja Piirivalveamet", "description": "Kes on Euroopa Liidu kodanik?. Euroopa Liidu kodanik on m\u00f5ne Euroopa Liidu liikmesriigi, Islandi, Liechtensteini, Norra v\u00f5i \u0160veitsi kodanik. Euroopa Liidu kodanikuks ei ole k\u00e4esoleval juhul Eesti kodanik. Kuidas saad Eestis viibida?. Eestis viibimiseks on 3 v\u00f5imalust, millel on erinevad eeldused ja mis s\u00f5ltuvad sellest, millisel eesm\u00e4rgil ja kui ka...", "source_url": "https://www.politsei.ee/et/el-kodaniku-taehtajaline-elamisoigus"}}, {"content": {"chunk": "- Euroopa Liidu kodanik\n- registreerinud oma elukoha Eestis (https://www.eesti.ee/et/eluase-ja-keskkond/eluasemega-kaasnevad-teenused/elukoha-registreerimine#euroopa-liidu-liikmesriigi-kodanik)\n- taotlenud Politsei- ja Piirivalveametilt ID-kaardi (https://www.politsei.ee/et/juhend/id-kaart-euroopa-liidu-kodanikule) . Oluline! ID-kaardi taotlus esita alles siis, kui oled elukoha juba registreerinud.\nKuidas saada t\u00e4htajaline elamis\u00f5igus?\nT\u00e4htajalise elamis\u00f5iguse saamiseks p\u00f6\u00f6rdu oma elukohaj\u00e4rgsesse kohalikku omavalitsusse.\nSelleks tuleb esitada elukohateade:\n\n- valla-v\u00f5i linnavalitsusele (https://www.siseministeerium.ee/linna-ja-vallavalitsused)\n- Tallinnas linnaosavalitsusele. (https://www.tallinn.ee/et/elukohti-registreerivad-asutused-tallinnas)\nEsmakordselt Eestisse elama asumisel on eelnevalt vajalik moodustada ELi kodanikule isikukood ning selleks tuleb kohalikku linna- v\u00f5i vallavalitsusse isiklikult kohale minna.\nRohkem infot isikukood saamiseks. (https://www.eesti.ee/et/eluase-ja-keskkond/eluasemega-kaasnevad-teenused/elukoha-registreerimine#euroopa-liidu-liikmesriigi-kodanik)\nP\u00e4rast seda, kui elukoht on registreeritud, esita ID-kaardi taotlus. (https://www.politsei.ee/et/juhend/id-kaart-euroopa-liidu-kodanikule)\nOluline! Sinu t\u00e4htajaline elamis\u00f5igus muutub automaatselt kehtetuks, kui sul ei ole kehtivat elukoha registreeringut rahvastikuregistris. Samuti tunnistatakse automaatselt kehtetuks sulle v\u00e4ljastatud ID-kaart.\nMigratsioonin\u00f5ustaja on sulle igal sammul abiks. K\u00fcsi migratsioonin\u00f5ustajalt. (https://www.politsei.ee/et/migratsiooninoustajad)", "imgurl": "", "title": "EL kodaniku t\u00e4htajaline elamis\u00f5igus - Politsei- ja Piirivalveamet", "description": "Kes on Euroopa Liidu kodanik?. Euroopa Liidu kodanik on m\u00f5ne Euroopa Liidu liikmesriigi, Islandi, Liechtensteini, Norra v\u00f5i \u0160veitsi kodanik. Euroopa Liidu kodanikuks ei ole k\u00e4esoleval juhul Eesti kodanik. Kuidas saad Eestis viibida?. Eestis viibimiseks on 3 v\u00f5imalust, millel on erinevad eeldused ja mis s\u00f5ltuvad sellest, millisel eesm\u00e4rgil ja kui ka...", "source_url": "https://www.politsei.ee/et/el-kodaniku-taehtajaline-elamisoigus"}}]