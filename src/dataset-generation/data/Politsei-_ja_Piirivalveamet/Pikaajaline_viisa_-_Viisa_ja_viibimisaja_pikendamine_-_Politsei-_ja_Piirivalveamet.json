[{"content": {"chunk": "Pikaajaline viisa\nV\u00e4lismaalasena saad Politsei- ja Piirivalveameti teeninduses taotleda pikaajalist (D-liik) viisat.\nPikaajalise viisa saad v\u00e4lismaalasena \u00fche- v\u00f5i mitmekordseks ajutiseks Eestis viibimiseks kehtivusajaga kuni 12 kuud ja kuni 365-p\u00e4evase viibimisajaga kaheteistk\u00fcmne j\u00e4rjestikuse kuu jooksul.\nPikaajalist viisat saad taotleda, kui oled v\u00e4lismaalane ja viibid Eestis \u00fchel j\u00e4rgnevatest alustest:\n\n- Eesti p\u00e4deva asutuse antud viisa\n- Schengeni konventsiooni liikmesriigi p\u00e4deva asutuse antud viisa, juhul kui viisa tingimused ei v\u00e4lista Eestis viibimise \u00f5igust\n- v\u00e4lislepingust vahetult tulenev \u00f5igus Eestis viibida\n- Vabariigi Valitsuse otsusest viisan\u00f5udest loobumise kohta tulenev \u00f5igus Eestis viibida\n- Schengeni konventsiooni liikmesriigi p\u00e4deva asutuse antud elamisluba\n- v\u00e4lisriigi diplomaatilise esinduse ja konsulaarasutuse ning rahvusvahelise organisatsiooni esinduse Eestisse akrediteeritud personalile, nende perekonnaliikmetele ja erapersonalile kuuluv V\u00e4lisministeeriumi antud diplomaadi- v\u00f5i teenistuskaart\n- t\u00e4htajalise elamisloa kehtivusaja l\u00f5ppemisest tulenev \u00f5igus Eestis viibida\n- Euroopa Liidu liikmesriigi p\u00e4deva asutuse antud ettev\u00f5tjasiseselt \u00fcle viidud t\u00f6\u00f6taja elamisluba (Euroopa Parlamendi ja n\u00f5ukogu direktiiv 2014/66/EL alusel)\n\nEestisse saabumiseks ja Eestis ajutiseks viibimiseks peab v\u00e4lismaalasel olema seaduslik alus. V\u00e4lismaalase Eestis ajutise viibimise seaduslikud alused on:", "imgurl": "", "title": "Pikaajaline viisa - Viisa ja viibimisaja pikendamine - Politsei- ja Piirivalveamet", "description": "V\u00e4lismaalasena saad Politsei- ja Piirivalveameti teeninduses taotleda pikaajalist (D-liik) viisat. Pikaajalise viisa saad v\u00e4lismaalasena \u00fche- v\u00f5i mitmekordseks ajutiseks Eestis viibimiseks kehtivusajaga kuni 12 kuud ja kuni 365-p\u00e4evase viibimisajaga kaheteistk\u00fcmne j\u00e4rjestikuse kuu jooksul. Pikaajalist viisat saad taotleda, kui oled v\u00e4lismaalane ja ...", "source_url": "https://www.politsei.ee/et/juhend/viisa-ja-viibimisaja-pikendamine/pikaajaline-viisa"}}, {"content": {"chunk": "- Eesti p\u00e4deva asutuse antud viisa\n- Schengeni konventsiooni liikmesriigi p\u00e4deva asutuse antud viisa, kui viisa tingimused ei v\u00e4lista Eestis viibimise \u00f5igust\n- v\u00e4lislepingust vahetult tulenev \u00f5igus Eestis viibida\n- Vabariigi Valitsuse otsusest viisan\u00f5udest loobumise kohta tulenev \u00f5igus Eestis viibida\n- vahetult seadusest, kohtulahendist v\u00f5i haldusaktist tulenev \u00f5igus v\u00f5i kohustus Eestis viibida\n- Schengeni konventsiooni liikmesriigi p\u00e4deva asutuse antud elamisluba\n- V\u00e4lisministeeriumi antud diplomaatiline isikutunnistus v\u00e4lisriigi diplomaatilise esinduse ja konsulaarasutuse ning rahvusvahelise organisatsiooni esinduse Eestisse akrediteeritud personalile, nende perekonnaliikmetele ja erapersonalile\n- t\u00e4htajalise elamisloa kehtivusaja l\u00f5ppemisest tulenev \u00f5igus Eestis viibida\n- Euroopa Liidu liikmesriigi p\u00e4deva asutuse Euroopa Parlamendi ja n\u00f5ukogu direktiivi 2014/66/EL kolmandate riikide kodanike liikmesriiki sisenemise ja seal elamise tingimuste kohta ettev\u00f5tjasisese \u00fcleviimise korral (ELT L 157, 27.05.2014, lk 1\u201322) alusel antud ettev\u00f5tjasiseselt \u00fcleviidud t\u00f6\u00f6taja elamisluba (edaspidi ettev\u00f5tjasiseselt \u00fcleviidud t\u00f6\u00f6taja elamisluba)\n\n\nTaotlus tuleb esitada Politsei- ja Piirivalveametile hiljemalt 10 t\u00f6\u00f6p\u00e4eva enne viibimisaja l\u00f5ppemist.\n\nEnne teenindusse minekut t\u00e4ida enda kohta pikaajalise (D-viisa) ankeet viisade eeltaotluste keskkonnas:", "imgurl": "", "title": "Pikaajaline viisa - Viisa ja viibimisaja pikendamine - Politsei- ja Piirivalveamet", "description": "V\u00e4lismaalasena saad Politsei- ja Piirivalveameti teeninduses taotleda pikaajalist (D-liik) viisat. Pikaajalise viisa saad v\u00e4lismaalasena \u00fche- v\u00f5i mitmekordseks ajutiseks Eestis viibimiseks kehtivusajaga kuni 12 kuud ja kuni 365-p\u00e4evase viibimisajaga kaheteistk\u00fcmne j\u00e4rjestikuse kuu jooksul. Pikaajalist viisat saad taotleda, kui oled v\u00e4lismaalane ja ...", "source_url": "https://www.politsei.ee/et/juhend/viisa-ja-viibimisaja-pikendamine/pikaajaline-viisa"}}, {"content": {"chunk": "- Ava viisade eeltaotluste keskkond (https://eelviisataotlus.vm.ee)\n- Vali pikaajalise (D-viisa) taotlus\n- Seej\u00e4rel vali sobiv keel\n- Sisesta korrektne e-posti aadress ja n\u00f5utud s\u00fcmbolid\n- T\u00e4ida vastavalt juhistele viisataotluse v\u00e4ljad.\nP\u00e4rast eeltaotluse t\u00e4itmist edastab s\u00fcsteem pikaajalise viisa taotluse koos eeltaotluse numbriga sinu poolt sisestatud e-posti aadressile, seega on v\u00f5imalik seda ka hiljem v\u00e4lja tr\u00fckkida.\nT\u00e4idetud ankeet tr\u00fcki v\u00e4lja ja allkirjasta. Kui printimise v\u00f5imalus puudub, kirjuta ankeedilt \u00fcles eeltaotluse number ning edasta number teeninduses ametnikule.\nToo allkirjastatud ankeet koos vajalike dokumentidega Politsei- ja Piirivalveameti teenindusse viisa taotlemise alustamiseks.\nPikaajalise viisa taotluse esitamiseks p\u00f6\u00f6rdu isiklikult v\u00f5i esindaja vahendusel PPA teenindusse, mis asuvad:\n\n- Tallinnas (P. Pinna 4 ja A. H. Tammsaare tee 47)\n- Tartus (Riia mnt 132)\n- J\u00f5hvis (Rahu 38)\n- Narvas (Vahtra 3)\n- P\u00e4rnus (A. H. Tammsaare pst 61)\nPikaajalise viisa taotluse esitamisel pead andma s\u00f5rmj\u00e4ljed, kui ei ole neid varem andnud v\u00f5i on viimasest s\u00f5rmej\u00e4lgede v\u00f5tmisest m\u00f6\u00f6dunud rohkem kui 59 kuud. S\u00f5rmej\u00e4lgede v\u00f5tmise korra leiab Riigi Teatajast (https://www.riigiteataja.ee/akt/122122015049) .", "imgurl": "", "title": "Pikaajaline viisa - Viisa ja viibimisaja pikendamine - Politsei- ja Piirivalveamet", "description": "V\u00e4lismaalasena saad Politsei- ja Piirivalveameti teeninduses taotleda pikaajalist (D-liik) viisat. Pikaajalise viisa saad v\u00e4lismaalasena \u00fche- v\u00f5i mitmekordseks ajutiseks Eestis viibimiseks kehtivusajaga kuni 12 kuud ja kuni 365-p\u00e4evase viibimisajaga kaheteistk\u00fcmne j\u00e4rjestikuse kuu jooksul. Pikaajalist viisat saad taotleda, kui oled v\u00e4lismaalane ja ...", "source_url": "https://www.politsei.ee/et/juhend/viisa-ja-viibimisaja-pikendamine/pikaajaline-viisa"}}, {"content": {"chunk": "- T\u00e4idetud ja allkirjastatud pikaajalise viisa taotlusankeet\n- \u00fcks v\u00e4rvifoto (/et/dokumendifoto-nouded-ja-juhised)\n- taotleja kehtiv reisidokument\n- kehtiv tervisekindlustusleping, mis tagab haigusest v\u00f5i vigastusest tingitud ravikulude tasumise taotletava viisa kehtivusajal, kui seaduses v\u00f5i v\u00e4lislepingus ei ole s\u00e4testatud teisiti\n- viibimise eesm\u00e4rki ja p\u00f5hjust t\u00f5endavad dokumendid\n- riigil\u00f5ivu tasumist t\u00f5endav dokument\n\nViisa taotlemisel kaugt\u00f6\u00f6 eesm\u00e4rgil esita:\n\n- dokumendid, mis t\u00f5endavad, et taotleja t\u00f6\u00f6 ei s\u00f5ltu asukohast ja tal on v\u00f5imalik kasutada telekommunikatsioonitehnoloogiat t\u00f6\u00f6kohustuste t\u00e4itmiseks kaugt\u00f6\u00f6na\n- dokumendid, mis t\u00f5endavad, et taotleja j\u00e4tkab t\u00f6\u00f6tamist v\u00e4lisriigis registreeritud t\u00f6\u00f6andja heaks, kellega tal on lepinguline suhe, v\u00f5i \u00e4ritegevust v\u00e4lisriigis registreeritud \u00e4ri\u00fchingu heaks, milles tal on osalus, v\u00f5i teenuste pakkumist peamiselt klientidele, kelle tegevuskoht on v\u00e4lisriigis ja kellega tal on lepinguline suhe\n- dokumendid, mis t\u00f5endavad taotleja legaalset sissetulekut taotluse esitamisele eelnenud kuue kuu jooksul ning milles on n\u00e4idatud sissetuleku suurus, regulaarsus ja allikad\n- \u00f5pingute- ja t\u00f6\u00f6alase eluk\u00e4igu kirjeldus (CV)\nKaugt\u00f6\u00f6 asjaolusid t\u00f5endavate dokumentidena esita:", "imgurl": "", "title": "Pikaajaline viisa - Viisa ja viibimisaja pikendamine - Politsei- ja Piirivalveamet", "description": "V\u00e4lismaalasena saad Politsei- ja Piirivalveameti teeninduses taotleda pikaajalist (D-liik) viisat. Pikaajalise viisa saad v\u00e4lismaalasena \u00fche- v\u00f5i mitmekordseks ajutiseks Eestis viibimiseks kehtivusajaga kuni 12 kuud ja kuni 365-p\u00e4evase viibimisajaga kaheteistk\u00fcmne j\u00e4rjestikuse kuu jooksul. Pikaajalist viisat saad taotleda, kui oled v\u00e4lismaalane ja ...", "source_url": "https://www.politsei.ee/et/juhend/viisa-ja-viibimisaja-pikendamine/pikaajaline-viisa"}}, {"content": {"chunk": "- taotleja kirjalik seletus viisa kaugt\u00f6\u00f6 tegemiseks kasutamise kavatsuse kohta\n- t\u00f6\u00f6andja kirjalik kinnitus, et taotlejal on v\u00f5imalik t\u00f6\u00f6kohustusi t\u00e4ita kaugt\u00f6\u00f6na\n- t\u00f6\u00f6leping v\u00f5i muu v\u00f5la\u00f5iguslik leping\n- taotleja asukohariigi p\u00e4deva ametiasutuse t\u00f5end asukohariigis kohustuslike riiklike v\u00f5i kohalike maksude v\u00f5i sotsiaalkindlustuse maksete tasumise kohta\n- \u00e4ri\u00fchingu asukohariigi p\u00e4deva ametiasutuse t\u00f5end, millest n\u00e4htub \u00e4ri\u00fchingu nimi, asukoht, tegevusala, taotleja osalus \u00e4ri\u00fchingus ja andmed \u00e4ri\u00fchingu seaduslike esindajate kohta\n- \u00e4ri\u00fchingu asukohariigi p\u00e4deva asutuse v\u00e4ljastatud \u00f5iend asukohariigis kohustuslike riiklike v\u00f5i kohalike maksude v\u00f5i sotsiaalkindlustuse maksete tasumise kohta ning maksuv\u00f5lgnevuste puudumiste kohta\n- muud dokumendid.\nPikaajalise viisa andmise kaugt\u00f6\u00f6 eesm\u00e4rgil, otsustab Politsei- ja Piirivalveamet 30 p\u00e4eva jooksul taotluse menetlusse v\u00f5tmisest arvates.\n\n\nPolitsei- ja Piirivalveamet vaatab esitatud taotluse l\u00e4bi k\u00fcmne t\u00f6\u00f6p\u00e4eva jooksul taotluse menetlusse v\u00f5tmisest arvates.", "imgurl": "", "title": "Pikaajaline viisa - Viisa ja viibimisaja pikendamine - Politsei- ja Piirivalveamet", "description": "V\u00e4lismaalasena saad Politsei- ja Piirivalveameti teeninduses taotleda pikaajalist (D-liik) viisat. Pikaajalise viisa saad v\u00e4lismaalasena \u00fche- v\u00f5i mitmekordseks ajutiseks Eestis viibimiseks kehtivusajaga kuni 12 kuud ja kuni 365-p\u00e4evase viibimisajaga kaheteistk\u00fcmne j\u00e4rjestikuse kuu jooksul. Pikaajalist viisat saad taotleda, kui oled v\u00e4lismaalane ja ...", "source_url": "https://www.politsei.ee/et/juhend/viisa-ja-viibimisaja-pikendamine/pikaajaline-viisa"}}]