[{"content": {"chunk": "Olukord piiril\nKas idapiir on lahti? Milline on olukord idapiiril?\nJah, piir on lahti. Piiriturvalisusega seonduvalt on k\u00f5ik tavap\u00e4rane. Teostame t\u00f5husamat kontrolli, mist\u00f5ttu v\u00f5ivad olla piiri \u00fcletamisel tavap\u00e4rasest pikemad j\u00e4rjekorrad.\nKellel on \u00f5igus riiki siseneda?\nEestisse on lubatud reisida, t\u00f6\u00f6tama ja \u00f5ppima tulla k\u00f5igist maailma riikidest. Eestisse tulekule esitatavad t\u00e4iendavad n\u00f5uded v\u00f5i piirangud s\u00f5ltuvad Eestis konkreetsel ajahetkel kehtivatest n\u00f5uetest ja piirangutest.\nKas Venemaa kodanikud v\u00f5ivad Eestisse tulla?\nVenemaa kodanikud v\u00f5ivad Eestisse tulla juhul, kui neil on selleks seaduslik alus ja neile ei kehti kehtestatud piirangud v\u00f5i sanktsioonid.\nKas Ukraina kodanikud vajavad Eestisse tulemiseks viisat?\nUkraina kodanikud saavad Eestisse tulla viisavabalt, kui neil on biomeetriline pass. Ilma biomeetrilise passita lubatakse Eestisse need Ukraina kodanikud, kes on s\u00f5jap\u00f5genikud ja need, kes taotlevad ajutist v\u00f5i rahvusvahelist kaitset.\nMis saab neist Ukraina kodanikest, kelle Eestis viibimise seaduslik alus on l\u00f5ppenud v\u00f5i peagi l\u00f5ppemas?\nKuna Ukrainasse naasmine on hetkel ohtlik ja ka logistiliselt keeruline, otsustas PPA v\u00f5imaldada riigis ajutiselt edasi viibida ka neil Ukraina kodanikel, kel on viisa v\u00f5i muu viibimise alus l\u00f5ppenud v\u00f5i l\u00f5peb l\u00e4hiajal. See t\u00e4hendab, et need inimesed ei pea viisa v\u00f5i muu viibimise aluse pikendamist taotlema.\nKas Eestit tohivad kasutada kolmanda riigi kodanikud transiidina?\nJah. V\u00e4lismaalased tohivad Eestit kasutada transiidiks.\nKust kaudu peaksid s\u00f5jap\u00f5genikud Eestisse sisenema?", "imgurl": "", "title": "Olukord piiril - Info seoses s\u00f5jaga Ukrainas - Politsei- ja Piirivalveamet", "description": "Kas idapiir on lahti? Milline on olukord idapiiril?. Jah, piir on lahti. Piiriturvalisusega seonduvalt on k\u00f5ik tavap\u00e4rane. Teostame t\u00f5husamat kontrolli, mist\u00f5ttu v\u00f5ivad olla piiri \u00fcletamisel tavap\u00e4rasest pikemad j\u00e4rjekorrad. Kellel on \u00f5igus riiki siseneda?. Eestisse on lubatud reisida, t\u00f6\u00f6tama ja \u00f5ppima tulla k\u00f5igist maailma riikidest. Eestisse tul...", "source_url": "https://www.politsei.ee/et/juhend/info-seoses-ukraina-sojaga/olukord-piiril"}}, {"content": {"chunk": "Kust kaudu peaksid s\u00f5jap\u00f5genikud Eestisse sisenema?\nHetkel on peatatud lennuliiklus Ukrainaga, mist\u00f5ttu tulevad inimesed Eestisse m\u00f6\u00f6da maismaad. PPA soovitab inimesel Eestisse siseneda Ikla kaudu.\nKas Eestisse v\u00f5ib tulla ka m\u00f6\u00f6da v\u00e4ikemaid teid?\nUkraina kodanikel on \u00f5igus Eestisse viisavabalt siseneda. Kuigi soovitame selleks kasutada Iklat, siis lubatud on saabumine ka m\u00f6\u00f6da muid teid.\nMis me teeme inimestega, kes v\u00e4idetavalt on s\u00f5jap\u00f5genikud, kuid, kellel pole Ukraina kodakondsust?\nEestisse sisenemisel kontrollime, kas inimesel on kehtivad reisidokumendid, Eestis viibimise alus ja selgitame v\u00e4lja, mis on nende riiki sisenemise p\u00f5hjus. Kui inimesel puudub dokument v\u00f5i \u00f5igus Eestis viibida, siis otsustatakse, kas inimene lubada riiki v\u00f5i mitte.\nKui palju s\u00f5jap\u00f5genikke Eestisse saabub?\nKui palju Ukraina kodanikke Eestisse p\u00e4riselt j\u00f5uab, s\u00f5ltub sellest, kaua s\u00f5jaolukord Ukrainas kestab.\nKas PPA-l on \u00fclevaade, millal Ukraina kodanikud Eestisse saabuvad?\nPPA suhtleb organisatsioonide ja inimestega, kes aitavad ukrainlasi evakueerida ning meil on \u00fclevaade sellest, millal Ukraina inimesed Eestisse saabuvad.\nMiks taotles PPA tuge Euroopa Piiri- ja Rannikuvalve Ametilt?", "imgurl": "", "title": "Olukord piiril - Info seoses s\u00f5jaga Ukrainas - Politsei- ja Piirivalveamet", "description": "Kas idapiir on lahti? Milline on olukord idapiiril?. Jah, piir on lahti. Piiriturvalisusega seonduvalt on k\u00f5ik tavap\u00e4rane. Teostame t\u00f5husamat kontrolli, mist\u00f5ttu v\u00f5ivad olla piiri \u00fcletamisel tavap\u00e4rasest pikemad j\u00e4rjekorrad. Kellel on \u00f5igus riiki siseneda?. Eestisse on lubatud reisida, t\u00f6\u00f6tama ja \u00f5ppima tulla k\u00f5igist maailma riikidest. Eestisse tul...", "source_url": "https://www.politsei.ee/et/juhend/info-seoses-ukraina-sojaga/olukord-piiril"}}, {"content": {"chunk": "Miks taotles PPA tuge Euroopa Piiri- ja Rannikuvalve Ametilt?\nOlukord v\u00e4lispiiril piiripunktide vahelisel alal on rahulik, kuid selleks, et meil oleks maismaapiiril rohkem silmi ja k\u00f5rvu, tegi PPA Euroopa Piiri- ja Rannikuvalve Ametile (Frontex) ettepaneku kaasata piiripatrullidesse kuni paark\u00fcmmend nende ametnikku koos s\u00f5idukitega. T\u00e4pne ametnike arv ja tehnika on kokku leppimisel. Seda lisaks seitsmele Frontexi ametnikule, kes praegu juba t\u00f6\u00f6tavad meie piiripunktides. Eesti, nagu ka teised liikmesriigid, saavad Frontexi pakutavat abi kasutada erinevates olukordades, ka siis, kui olukord piiril on rahulik.", "imgurl": "", "title": "Olukord piiril - Info seoses s\u00f5jaga Ukrainas - Politsei- ja Piirivalveamet", "description": "Kas idapiir on lahti? Milline on olukord idapiiril?. Jah, piir on lahti. Piiriturvalisusega seonduvalt on k\u00f5ik tavap\u00e4rane. Teostame t\u00f5husamat kontrolli, mist\u00f5ttu v\u00f5ivad olla piiri \u00fcletamisel tavap\u00e4rasest pikemad j\u00e4rjekorrad. Kellel on \u00f5igus riiki siseneda?. Eestisse on lubatud reisida, t\u00f6\u00f6tama ja \u00f5ppima tulla k\u00f5igist maailma riikidest. Eestisse tul...", "source_url": "https://www.politsei.ee/et/juhend/info-seoses-ukraina-sojaga/olukord-piiril"}}]