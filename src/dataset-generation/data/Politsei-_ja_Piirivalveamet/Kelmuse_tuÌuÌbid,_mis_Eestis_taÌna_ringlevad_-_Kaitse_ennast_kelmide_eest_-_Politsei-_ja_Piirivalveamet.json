[{"content": {"chunk": "Kelmuse t\u00fc\u00fcbid, mis Eestis t\u00e4na ringlevad\nKeegi helistab ja tutvustab end panga esindajana, politseinikuna v\u00f5i Google assistendina\nTavaliselt helistaja \u00fctleb inimesele, et tema v\u00f5i ta raha on kuidagi ohus ja tegutseda on vaja kiiresti. Seej\u00e4rel k\u00fcsib ta inimeselt tema Smart ID, mobiil-ID, internetipanga koode v\u00f5i muud isiklikku infot. Tihti palutakse inimesel ka oma nutiseadmesse laadida programmid AnyDesk v\u00f5i TeamViewer. Tegelikult on helistajaks kelm, kes sedasi saab inimeselt k\u00e4tte info, millega on v\u00f5imalik tema pangakontolt raha varastada.\nKeegi pakub v\u00e4ga tulusat investeerimise v\u00f5imalust\nInimesega v\u00f5tab sotsiaalmeedias \u00fchendust talle v\u00f5\u00f5ras inimene (peamiselt Facebookis, WhatsAppis ja Telegramis), kes pakub v\u00e4ga tulusat raha investeerimise v\u00f5imalust. Sageli antakse inimesele ka kogenud investeerimisn\u00f5ustaja kontakt, et temaga saaks n\u00f5u pidada. Inimene kutsutakse veebilehele, kus ta saab oma raha investeerida v\u00f5i sellega kaubelda ja teenida suuri rahasummasid. Veebilehel olev info on aga v\u00f5ltsitud ja tegelikult inimene kasumit ei teeni. Kui inimene p\u00fc\u00fcab oma raha v\u00e4lja v\u00f5tta, siis ta seda k\u00e4tte ei saa, sest kelmid on tema raha juba varastanud.\nTuleb SMS, mis palub s\u00f5numis olevale lingile vajutada ja teha makse", "imgurl": "", "title": "Kelmuse t\u00fc\u00fcbid, mis Eestis t\u00e4na ringlevad - Kaitse ennast kelmide eest - Politsei- ja Piirivalveamet", "description": "Keegi helistab ja tutvustab end panga esindajana, politseinikuna v\u00f5i Google assistendina. Tavaliselt helistaja \u00fctleb inimesele, et tema v\u00f5i ta raha on kuidagi ohus ja tegutseda on vaja kiiresti. Seej\u00e4rel k\u00fcsib ta inimeselt tema Smart ID, mobiil-ID, internetipanga koode v\u00f5i muud isiklikku infot. Tihti palutakse inimesel ka oma nutiseadmesse laadida ...", "source_url": "https://www.politsei.ee/et/juhend/kaitse-ennast-kelmide-eest/kelmuse-tuubid-mis-eestis-tana-ringlevad"}}, {"content": {"chunk": "Tuleb SMS, mis palub s\u00f5numis olevale lingile vajutada ja teha makse\nSMS tundub usaldusv\u00e4\u00e4rne, sest n\u00e4eb v\u00e4lja nagu oleks see tulnud pangalt, kullerfirmalt vms. Tavaliselt sisaldab s\u00f5num ka linki, mille avamisel tuleb ette h\u00e4sti j\u00e4rele tehtud panga v\u00f5i kullerfirma kodulehek\u00fclg. V\u00e4idetavate pangalingid avavad lehe, kus n\u00e4iliselt tuleb siseneda enda pangakontole ja kullerfirmade v\u00f5ltslehek\u00fclgedel palutakse sisestada enda krediitkaardi andmed. Tegelikult on SMS-i saatnud kelm ja ta saab k\u00e4tte pangakonto ja krediitkaardi andmed.\nVaata n\u00e4idist. (/files/Fotod/kelmused/kelmused1.jpg?01a6b1437e)\nTuleb e-kiri, mis s\u00fc\u00fcdistab inimest kuriteos\nInimesele tuleb e-kiri, kus teda s\u00fc\u00fcdistatakse m\u00f5nes t\u00f5sises kuriteos. Levinum s\u00fc\u00fcdistus on, et inimene vaatas lastega seotud pornograafilist videot. Kiri on justkui saadetud politsei, ministeeriumi, Europoli v\u00f5i m\u00f5ne teiste riigiasutuse poolt. Tegelikult on tegu kelmidega, kes tahavad, et inimene sellele kirjale vastaks. Kui inimene seda teeb, siis veenavad nad inimest kandma neile raha, et karistusest p\u00e4\u00e4seda. Tegemist on petukirjadega ja nende sisu ei vasta t\u00f5ele.\nVaata n\u00e4idist. (/files/Fotod/kelmused/kelmused2.png?eea86849e7)\nTuleb e-kiri, mis palub teha makse teatud kontole\nE-kiri tundub usaldusv\u00e4\u00e4rne, sest on tulnud m\u00f5nelt inimeselt v\u00f5i ettev\u00f5ttelt, kellelt ollakse harjunud e-kirju saama. Tegelikult on kirja saatnud kelm, kes on loonud liba-e-posti aadressi ja makse l\u00e4heb kelmide pangakontole.\nVaata n\u00e4idist. (/files/Fotod/kelmused/kelmused3.jpg?70588737ea)\nN\u00e4ed internetis reklaami, mis pakub v\u00e4ga tulusat investeerimise v\u00f5imalust", "imgurl": "", "title": "Kelmuse t\u00fc\u00fcbid, mis Eestis t\u00e4na ringlevad - Kaitse ennast kelmide eest - Politsei- ja Piirivalveamet", "description": "Keegi helistab ja tutvustab end panga esindajana, politseinikuna v\u00f5i Google assistendina. Tavaliselt helistaja \u00fctleb inimesele, et tema v\u00f5i ta raha on kuidagi ohus ja tegutseda on vaja kiiresti. Seej\u00e4rel k\u00fcsib ta inimeselt tema Smart ID, mobiil-ID, internetipanga koode v\u00f5i muud isiklikku infot. Tihti palutakse inimesel ka oma nutiseadmesse laadida ...", "source_url": "https://www.politsei.ee/et/juhend/kaitse-ennast-kelmide-eest/kelmuse-tuubid-mis-eestis-tana-ringlevad"}}, {"content": {"chunk": "N\u00e4ed internetis reklaami, mis pakub v\u00e4ga tulusat investeerimise v\u00f5imalust\nReklaamile klikkides suunatakse inimene veebilehele, kus palutakse sisse logida ja investeerida 100-500 eurot. Selle eest lubatakse tuhandete eurode teenimist. Sageli j\u00e4rgneb kelmidelt telefonik\u00f5ne, kus julgustatakse inimest veelgi rohkem raha investeerima. Kui inimene soovib oma tulu k\u00e4tte saada, siis k\u00fcsitakse temalt lisamakseid, kuid ka peale nende maksete tegemist ei saa inimene oma raha k\u00e4tte.\nKeegi v\u00f5\u00f5ras inimene kirjutab sulle ja soovib sinuga tutvuda\nK\u00f5ige salakavalam kelmuse liik, sest kelm on v\u00e4ga s\u00f5bralik, viisakas, teeb komplimente - nii p\u00fc\u00fcab ta ohvrit endasse armuma saada. Tutvustab end sageli v\u00e4lismaise s\u00f5duri, laevakapteni v\u00f5i arstina, kes on kuidagi seotud Eestiga. Sageli on ta lesk v\u00f5i on muu kurb elusaatus. Tema nimi ja fotod tunduvad p\u00e4ris, kuid need on varastatud. Raha hakkab kelm k\u00fcsima ca 2-4 n\u00e4dala p\u00e4rast, kui tal juhtub m\u00f5ni ootamatu kuid usutav eriolukord. Raha k\u00fcsimine kordub seni kuni ohver m\u00f5istab, et on sattunud kelmi ohvriks. Ohvriteks valivad kelmid k\u00f5ige sagedamini 40+ vanuses naisi.\nN\u00e4ed internetis v\u00e4ga soodsa intressiga laenupakkumist v\u00f5i lubatakse suurt v\u00f5itu\nLaenu saamiseks tuleb inimesel maksta erinevaid tasusid ja need maksed tuleb teha teises riigis asuvale pangakontole. Enamasti eraisiku kontole ehk kontole, mille kohta antakse inimesele ees- ja perekonnanimi ja pangakonto number. Inimese raha l\u00e4heb tegelikult kelmide kontole ja laenu ta ei saa.", "imgurl": "", "title": "Kelmuse t\u00fc\u00fcbid, mis Eestis t\u00e4na ringlevad - Kaitse ennast kelmide eest - Politsei- ja Piirivalveamet", "description": "Keegi helistab ja tutvustab end panga esindajana, politseinikuna v\u00f5i Google assistendina. Tavaliselt helistaja \u00fctleb inimesele, et tema v\u00f5i ta raha on kuidagi ohus ja tegutseda on vaja kiiresti. Seej\u00e4rel k\u00fcsib ta inimeselt tema Smart ID, mobiil-ID, internetipanga koode v\u00f5i muud isiklikku infot. Tihti palutakse inimesel ka oma nutiseadmesse laadida ...", "source_url": "https://www.politsei.ee/et/juhend/kaitse-ennast-kelmide-eest/kelmuse-tuubid-mis-eestis-tana-ringlevad"}}, {"content": {"chunk": "Suurte v\u00f5itude korral on tehtud v\u00f5ltsleht, millel on v\u00e4he j\u00e4lgijaid ja postitused said alguse kaks p\u00e4eva tagasi. Lehel lubatakse millegi hinnalise eseme v\u00f5i raha v\u00f5itu. Tegelikult saadavad kelmid lingi, kuhu suunatakse inimene oma andmeid sisestama. Peale seda teevad kelmid pangakontod t\u00fchjaks.\nVaata n\u00e4idist (/files/Fotod/kelmused/kelmused4.jpg?e6b1053783)\nKeegi m\u00fc\u00fcb internetis midagi v\u00e4ga soodsa hinnaga\nK\u00f5ige sagedamini m\u00fc\u00fcakse tooteid, mille hind on tavalisest palju odavam. M\u00fc\u00fcjaks v\u00f5ib olla nii internetipood kui ka eraisik. Kui inimene on m\u00fc\u00fcjale makse \u00e4ra teinud, siis m\u00fc\u00fcja kaob. Ostetud toodet inimene k\u00e4tte ei saa ja makstud rahast j\u00e4\u00e4b ka ilma.\nM\u00fc\u00fcd internetis asju ja ostja soovib kasutada oma kullerit\nInimene paneb m\u00f5ne oma eseme m\u00fc\u00fcki Facebooki Marketplace-i, Okidoki-sse v\u00f5i mujale m\u00fc\u00fcgiportaali. Talle kirjutab inimene, kes soovib seda eset osta. Ostja r\u00e4\u00e4gib, et tal on oma kuller, kes tuleb isiklikult kohale ja m\u00fc\u00fcja ei pea midagi muud tegema, kui ainult andma oma telefoninumbri, e-posti aadressi ja sisestama \u00fchele veebilehele oma pangakaardi andmed. M\u00f5nel juhul k\u00fcsib ostja ka ettemakset, et kindlustada kauba k\u00e4ttesaamine. Tegelikult on eseme ostja kelm, kes tahab m\u00fc\u00fcjalt k\u00e4tte saada tema isiklikud andmed, et nendega toime panna pettusi. Asja ostmisest ta p\u00e4riselt huvitatud ei ole.", "imgurl": "", "title": "Kelmuse t\u00fc\u00fcbid, mis Eestis t\u00e4na ringlevad - Kaitse ennast kelmide eest - Politsei- ja Piirivalveamet", "description": "Keegi helistab ja tutvustab end panga esindajana, politseinikuna v\u00f5i Google assistendina. Tavaliselt helistaja \u00fctleb inimesele, et tema v\u00f5i ta raha on kuidagi ohus ja tegutseda on vaja kiiresti. Seej\u00e4rel k\u00fcsib ta inimeselt tema Smart ID, mobiil-ID, internetipanga koode v\u00f5i muud isiklikku infot. Tihti palutakse inimesel ka oma nutiseadmesse laadida ...", "source_url": "https://www.politsei.ee/et/juhend/kaitse-ennast-kelmide-eest/kelmuse-tuubid-mis-eestis-tana-ringlevad"}}]