[{"content": {"chunk": "Politsei- ja Piirivalveameti loomine\nValitsusliidu programm aastateks 2007\u20132011 s\u00e4testab siseturvalisuse arendamisel \u00fche olulise prioriteedina l\u00f5petada riiklikult tarbetu dubleerimine erinevate ministeeriumite ja ametkondade vahel. Dubleerimise ja valdkondade juhtimise hajumise v\u00e4ltimiseks n\u00e4gi valitsuse tegevuskava ette Politseiameti, Piirivalveameti ning Kodakondsus- ja Migratsiooniameti \u00fchendamise. Siseministri 13. aprilli 2007 k\u00e4skkirjaga nr 57 moodustati t\u00f6\u00f6r\u00fchm, kuhu kuulusid Siseministeeriumi juhtkond ja \u00fchendatavate asutuste peadirektorid. T\u00f6\u00f6r\u00fchma liikmed anal\u00fc\u00fcsisid \u00fchendstruktuuri loomise vajadust, sellega kaasnevaid riske ja \u00fchendstruktuuri projektiorganisatsiooni loomise p\u00f5him\u00f5tteid.\nPolitseiameti, Piirivalveameti ning Kodakondsus- ja Migratsiooniameti osalusel l\u00e4biviidud \u00fchendasutuse SWOT anal\u00fc\u00fcsi tulemused n\u00e4itasid, et tugevusteks ja v\u00f5imalusteks peetakse \u00fchendamisega seotud organisatsioonide liikmete poolt eelk\u00f5ige p\u00e4devuste ja vastutuse selginemist, loogilist juhtimisahelat, mis omakorda v\u00f5imaldab paindlikku ja kiiret reageerimist \u00fchiskonna ootustele. Samuti peeti oluliseks infrastruktuuri optimaalsemat kasutamist ja kompetentsi koondumist, mis t\u00f6\u00f6tab \u00fchise eesm\u00e4rgi nimel.\nAnal\u00fc\u00fcsi p\u00f5hjal tegi t\u00f6\u00f6r\u00fchm 2007. aasta mais siseministrile ettepaneku alustada tegevustega, mille tulemuseks on Politseiameti, Piirivalveameti ning Kodakondsus- ja Migratsiooniameti \u00fchtseks struktuuriks \u00fchendamine 2010. aastaks. 2007. aasta oktoobris moodustas Siseministeerium ametite \u00fchendamiseks seitsmeliikmelise projektimeeskonna, mida juhtis Marek Helm.", "imgurl": "", "title": "Politsei- ja Piirivalveameti loomine - Ajalugu - Politsei- ja Piirivalveamet", "description": "Valitsusliidu programm aastateks 2007\u20132011 s\u00e4testab siseturvalisuse arendamisel \u00fche olulise prioriteedina l\u00f5petada riiklikult tarbetu dubleerimine erinevate ministeeriumite ja ametkondade vahel. Dubleerimise ja valdkondade juhtimise hajumise v\u00e4ltimiseks n\u00e4gi valitsuse tegevuskava ette Politseiameti, Piirivalveameti ning Kodakondsus- ja Migratsiooni...", "source_url": "https://www.politsei.ee/et/juhend/ajalugu"}}, {"content": {"chunk": "Oktoobrist alustas Siseministeerium maakondlike teabep\u00e4evadega, et kaasata \u00fchendamise ettevalmistusse algusest peale ka regioonides t\u00f6\u00f6tavad ametnikud ja kuulata \u00e4ra nende arvamus. \u00dchtlasi anti teabep\u00e4evadel \u00fclevaade, millised on sisejulgeolekut m\u00f5jutavad tegurid tulevikus, mida toob kaasa Schengeni \u00fchtse viisaruumi laienemine ja tehnoloogia areng ning kuidas m\u00f5jutavad demograafilised muutused sisejulgeoleku tagamist Eestis. Samuti tutvustati Siseministeeriumi poolt k\u00e4ivitatud juhtimiss\u00fcsteemi arendustegevust.\n2008. aasta alguses arutas valitsuskabinet ametite \u00fchendamise ideed ning andis sellele heakskiidu. Veebruaris valmis Siseministeeriumis juba ametite \u00fchendamise tegevuskava, mille \u00fcheks olulisemaks osaks sai politsei ja piirivalve seaduse v\u00e4ljat\u00f6\u00f6tamine. Tegemist oli \u00fche mahukaima eeln\u00f5u v\u00e4ljat\u00f6\u00f6tamisega, kus \u00fchendati politseiseadus, piirivalveseadus, politseiteenistuse seadus ja piirivalveteenistuse seadus. Samuti t\u00e4hendas uue seaduse v\u00e4ljat\u00f6\u00f6tamine ka ligi 500 rakendusakti ettevalmistamist.\n\u00dchendamise ettevalmistamisel viidi ellu ka olulised muudatused koolitus- ja t\u00e4iend\u00f5ppes\u00fcsteemis. 2008. aasta suvel koostati Siseministeeriumi valitsemisala t\u00e4iend\u00f5ppe anal\u00fc\u00fcs ning loodi kava Sisekaitseakadeemia poolt pakutava ettevalmistuse \u00fchtlustamiseks. Samuti korraldati ulatuslik tasendus\u00f5pe \u00fchendatavate ametite ametnikele ja juhtidele.", "imgurl": "", "title": "Politsei- ja Piirivalveameti loomine - Ajalugu - Politsei- ja Piirivalveamet", "description": "Valitsusliidu programm aastateks 2007\u20132011 s\u00e4testab siseturvalisuse arendamisel \u00fche olulise prioriteedina l\u00f5petada riiklikult tarbetu dubleerimine erinevate ministeeriumite ja ametkondade vahel. Dubleerimise ja valdkondade juhtimise hajumise v\u00e4ltimiseks n\u00e4gi valitsuse tegevuskava ette Politseiameti, Piirivalveameti ning Kodakondsus- ja Migratsiooni...", "source_url": "https://www.politsei.ee/et/juhend/ajalugu"}}, {"content": {"chunk": "Seadusliku aluse sai ametite \u00fchendamine 6. mail 2009 kui Riigikogu kiitis heaks politsei ja piirivalve seaduse ning Vabariigi Valitsuse seaduse ja teiste seaduste muutmise seadused. Juunis m\u00e4\u00e4ras valitsus Politsei- ja Piirivalveameti peadirektoriks Raivo K\u00fc\u00fcdi. Peadirektori m\u00e4\u00e4ramine pool aastat enne asutuse tegevuse alustamist v\u00f5imaldas uuel asutuse juhil moodustada oma meeskond ja langetada mitmeid kaalukaid otsuseid \u00fchendasutuse k\u00e4ivitamiseks.\nAugustis l\u00f5petas t\u00f6\u00f6 Marek Helmi poolt juhitud projektimeeskond ning t\u00f6\u00f6j\u00e4rg anti \u00fcle Raivo K\u00fc\u00fcdi juhitavale t\u00f6\u00f6r\u00fchmale, mis moodustati siseministri 14. augusti k\u00e4skkirjaga nr 163L. Sama k\u00e4skkirjaga m\u00e4\u00e4rati \u00e4ra ka ameti rakendamise tegevused ja ajakava perioodiks 10. august 2009\u201315.jaanuar 2010. T\u00f6\u00f6r\u00fchm sai \u00fclesandeks koostada ameti 2010. aasta eelarve ning viia senised politseinikud ja piirivalvurid \u00fcle \u00fchtsele teenistusregulatsioonile. Samuti tuli kujundada l\u00f5plik seisukoht juhtimisstruktuuri ja \u00fchendameti t\u00f6\u00f6korraldusega seotud k\u00fcsimustes. Augustis kinnitas ka siseminister Marko Pomerants oma k\u00e4skkirjaga Politsei- ja Piirivalveameti juhtkonna vastavalt Raivo K\u00fc\u00fcdi esitatud ettepanekutele.\nPolitsei ja piirivalve seaduse rakendamise seadus v\u00f5eti Riigikogus vastu 26. novembril 2009 ning president kuulutas selle v\u00e4lja 11. detsembril. Seega olid k\u00f5ik eeldused Politsei- ja Piirivalveameti k\u00e4ivitamiseks 1. jaanuarist 2010 loodud.", "imgurl": "", "title": "Politsei- ja Piirivalveameti loomine - Ajalugu - Politsei- ja Piirivalveamet", "description": "Valitsusliidu programm aastateks 2007\u20132011 s\u00e4testab siseturvalisuse arendamisel \u00fche olulise prioriteedina l\u00f5petada riiklikult tarbetu dubleerimine erinevate ministeeriumite ja ametkondade vahel. Dubleerimise ja valdkondade juhtimise hajumise v\u00e4ltimiseks n\u00e4gi valitsuse tegevuskava ette Politseiameti, Piirivalveameti ning Kodakondsus- ja Migratsiooni...", "source_url": "https://www.politsei.ee/et/juhend/ajalugu"}}]