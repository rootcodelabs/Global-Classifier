[{"content": {"chunk": "Mis see on?\nPiiriehitus on Eesti seni \u00fcks suurimaid turvalisus-, julgeoleku- ja ehitusprojekte selle nimel, et inimestel oleks Eestis turvaline elada.\nPPA jaoks on piiriehituse programm k\u00f5ige mahukam ja prioriteetsem arendusprojekt, mille ettevalmistamise ja l\u00e4biviimisega tegeleb vastav projektimeeskond. Kaasatud on riigi parimad ja rahvusvahelised eksperdid ning arvesse on v\u00f5etud teiste Euroopa riikide kogemusi piiriturvalisuse tagamisel.\nIdapiir on 338 kilomeetrit pikk ning sellest 135 kilomeetrit paikneb raskesti l\u00e4bitaval maastikul ja metsasel alal, mis aga ei takistada ebaseaduslike piiri\u00fcletuste toimepanemist. K\u00fcll aga raskendab piirivalvurite operatiivset reageerimist piiris\u00fcndmuste korral. Olgugi, et piiririba on t\u00e4naseks suuremast v\u00f5sast puhastatud ja Eesti piiripostid paigaldatud, on v\u00e4lispiiri kilomeetreid nii piisavalt palju, et \u00fcksnes inimsilm igat meetrit valvata ja j\u00e4lgida ei j\u00f5ua ning vaja on kaasaegset tehnilist tuge.\nEesti ja Venemaa vahelise kontrolljoone ehk idapiiri arendustegevused h\u00f5lmavad ehitust\u00f6\u00f6de k\u00f5rval kogu v\u00e4lispiiri katmist kaasaegsete seire- ja valves\u00fcsteemidega. Tulevikus annab see paremad v\u00f5imalused t\u00f5kestada ebaseaduslikke piiri\u00fcletusi ja r\u00e4nnet, takistada inimkaubandust, peatada piiri\u00fclese salakaubanduse. Seire- ja valves\u00fcsteemide kogutud info v\u00f5imaldab igale juhtumile reageerida reaalajas. Muuhulgas saab seda teavet kasutada t\u00f5endusmaterjalina nii ebaseaduslike v\u00f5i tahtmatute piiri\u00fcletuste puhul, salakaubaveo, inimkaubanduse v\u00f5i muude piiri\u00fcleste kuritegude uurimisel.", "imgurl": "", "title": "Mis see on? - Piiriehitus - Politsei- ja Piirivalveamet", "description": "Piiriehitus on Eesti seni \u00fcks suurimaid turvalisus-, julgeoleku- ja ehitusprojekte selle nimel, et inimestel oleks Eestis turvaline elada. PPA jaoks on piiriehituse programm k\u00f5ige mahukam ja prioriteetsem arendusprojekt, mille ettevalmistamise ja l\u00e4biviimisega tegeleb vastav projektimeeskond. Kaasatud on riigi parimad ja rahvusvahelised eksperdid n...", "source_url": "https://www.politsei.ee/et/juhend/piiriehitus"}}, {"content": {"chunk": "Julgeoleku k\u00f5rval t\u00f5stab piiriehitus ka kohalike elanike elukvaliteeti, kuiv\u00f5rd piiri\u00e4\u00e4rsetele aladele rajatud ligip\u00e4\u00e4suteid saavad vajadusel kasutada ka kohalikud ja k\u00fclalised. Kuiv\u00f5rd piiri\u00e4\u00e4rsele alale rajatakse elektri liitumispunktid ja alajaamad ning osa elektriliinist on toodud piirkonda, kus see varem t\u00e4ielikult puudus, annab see ka kohalikele v\u00f5imaluse oma elektrivarustatust parendada. Lisaks pakub piiriehitust\u00f6\u00f6de k\u00e4igus renoveeritud Vaniku j\u00e4rv n\u00fc\u00fcd v\u00f5imalusi nii kohalikele kui k\u00fclalistele vaba aja veetmiseks.", "imgurl": "", "title": "Mis see on? - Piiriehitus - Politsei- ja Piirivalveamet", "description": "Piiriehitus on Eesti seni \u00fcks suurimaid turvalisus-, julgeoleku- ja ehitusprojekte selle nimel, et inimestel oleks Eestis turvaline elada. PPA jaoks on piiriehituse programm k\u00f5ige mahukam ja prioriteetsem arendusprojekt, mille ettevalmistamise ja l\u00e4biviimisega tegeleb vastav projektimeeskond. Kaasatud on riigi parimad ja rahvusvahelised eksperdid n...", "source_url": "https://www.politsei.ee/et/juhend/piiriehitus"}}, {"content": {"chunk": "- Narva j\u00f5e arendustegevused (76,7 km)\n- Peipsi j\u00e4rvistu arendustegevused (126,3 km)\n- Maismaapiiri arendustegevused (135,6 km)\nKatsel\u00f5ikude valmimise, projekteerimist\u00f6\u00f6de, geoloogia- ja geodeesiauuringute j\u00e4rel selgines 2018. aastal, et kavandatud mahus maismaapiiri v\u00e4ljaehitamine maksab hinnanguliselt umbes 190 mln eurot. Iga maismaapiiril\u00f5igu ehitamise t\u00e4pne hind selgub l\u00f5plikult aga konkreetsete ehitushangete tulemusel.", "imgurl": "", "title": "Mis see on? - Piiriehitus - Politsei- ja Piirivalveamet", "description": "Piiriehitus on Eesti seni \u00fcks suurimaid turvalisus-, julgeoleku- ja ehitusprojekte selle nimel, et inimestel oleks Eestis turvaline elada. PPA jaoks on piiriehituse programm k\u00f5ige mahukam ja prioriteetsem arendusprojekt, mille ettevalmistamise ja l\u00e4biviimisega tegeleb vastav projektimeeskond. Kaasatud on riigi parimad ja rahvusvahelised eksperdid n...", "source_url": "https://www.politsei.ee/et/juhend/piiriehitus"}}]