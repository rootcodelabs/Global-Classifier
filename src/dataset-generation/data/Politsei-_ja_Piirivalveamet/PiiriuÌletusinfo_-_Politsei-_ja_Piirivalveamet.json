[{"content": {"chunk": "Eesti on alates 2007. aasta 21. detsembrist Schengeni \u00fchtse viisaruumi liige. Schengeni liikmesriikide vahel asuvatel piiridel ehk sisepiiridel \u00fcldjuhul piirikontrolli ei teostata. Sisepiiri v\u00f5ib \u00fcletada igal ajal meelep\u00e4rases kohas. Sellegipoolest tuleb kaasas kanda isikut t\u00f5endavat dokumenti, milleks on pass v\u00f5i isikutunnistus (ID kaart). Schengeni liikmesriigi ametiv\u00f5imudel (politsei, immigratsioonitalitus) on \u00f5igus vajaduse korral neid kontrollida.\nLiitumisel Schengeni viisaruumiga rakendusid piirikontrolli kompensatsioonimeetmed. Senise vahetult piiril toimunud passikontrolli asemel kontrollivad politseiametnikud Eestis viibimise seaduslikkust kogu riigi ulatuses. Sel eesm\u00e4rgil on kasutusele v\u00f5etud liikuvad \u00fcksused, kes v\u00f5ivad kontrollida isikute ja autode dokumente ning autode tehnilist seisukorda.\nOn v\u00f5imalik, et Eesti v\u00f5i m\u00f5ni teine Schengeniga \u00fchinenud liikmesriik taastab ajutiselt piirikontrolli sisepiiridel. Piirikontrolli ajutine taaskehtestamine tuleb k\u00f5ne alla t\u00f5sise ohu puhul avalikule korrale v\u00f5i sisejulgeolekule.\nAjutine kontrolljoon Eesti Vabariigi ja Vene F\u00f6deratsiooni vahel on Schengeni viisaruumi v\u00e4lispiir. V\u00e4lispiiri saab \u00fcletada seitsmes Eesti Vabariigi ja Vene F\u00f6deratsiooni vahelises piiripunktis. Piiripunkti territooriumile sisenedes tuleb j\u00e4lgida liiklusm\u00e4rgistust ja valida sobiv s\u00f5idurada vastavalt m\u00e4rgistusele (Euroopa Liidu kodanikud v\u00f5i k\u00f5ik reisidokumendid, s\u00f5idukit\u00fc\u00fcbi j\u00e4rgi: s\u00f5iduautod, veokid v\u00f5i reisibussid). Euroopa Liidu kodanikel on \u00f5igus l\u00e4bida piirikontrolli ka k\u00f5ikide reisidokumente kontrollimiseks m\u00f5eldud kontrollraja kaudu.", "imgurl": "", "title": "Piiri\u00fcletusinfo - Politsei- ja Piirivalveamet", "description": "Eesti on alates 2007. aasta 21. detsembrist Schengeni \u00fchtse viisaruumi liige. Schengeni liikmesriikide vahel asuvatel piiridel ehk sisepiiridel \u00fcldjuhul piirikontrolli ei teostata. Sisepiiri v\u00f5ib \u00fcletada igal ajal meelep\u00e4rases kohas. Sellegipoolest tuleb kaasas kanda isikut t\u00f5endavat dokumenti, milleks on pass v\u00f5i isikutunnistus (ID kaart). Schenge...", "source_url": "https://www.politsei.ee/et/piiriueletusinfo"}}, {"content": {"chunk": "Samuti saab v\u00e4lispiiri \u00fcletada Tallinna piiripunktis ning rahvusvaheliseks liikluseks avatud sadamates.\nNarva-2 piiripunkti (jalak\u00e4ijate sild) ja Saatse piiripunkti kaudu saavad piiri \u00fcletada alaliselt Eesti Vabariigi ja Vene F\u00f6deratsiooni territooriumil elavad isikud, s\u00f5ltumata nende kodakondsusest.\nV\u00e4lisministeeriumi veebileht Reisi targalt (http://reisitargalt.vm.ee/) V\u00e4lisministeeriumi veebikonsul - https://www.facebook.com/veebikonsul (https://www.facebook.com/veebikonsul)", "imgurl": "", "title": "Piiri\u00fcletusinfo - Politsei- ja Piirivalveamet", "description": "Eesti on alates 2007. aasta 21. detsembrist Schengeni \u00fchtse viisaruumi liige. Schengeni liikmesriikide vahel asuvatel piiridel ehk sisepiiridel \u00fcldjuhul piirikontrolli ei teostata. Sisepiiri v\u00f5ib \u00fcletada igal ajal meelep\u00e4rases kohas. Sellegipoolest tuleb kaasas kanda isikut t\u00f5endavat dokumenti, milleks on pass v\u00f5i isikutunnistus (ID kaart). Schenge...", "source_url": "https://www.politsei.ee/et/piiriueletusinfo"}}]