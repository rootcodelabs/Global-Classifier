[{"content": {"chunk": "Avaliku koosoleku korraldamise teade\nAvaliku koosoleku korraldaja on kohustatud esitama teate koosoleku pidamise koha prefektuurile.\nTeade tuleb esitada k\u00f5ige varem kolm kuud enne ja hiljemalt neli t\u00f6\u00f6p\u00e4eva enne koosoleku pidamise p\u00e4eva, kui:\n\n- selle pidamine n\u00f5uab liikluse \u00fcmberkorraldamist v\u00f5i\n- see on kavas pidada v\u00e4ljaspool hoonet v\u00f5i kogunemiseks ette n\u00e4htud rajatist ja selle pidamiseks on kavas p\u00fcstitada telk, lava, trib\u00fc\u00fcn v\u00f5i muu suurem\u00f5\u00f5tmeline konstruktsioon v\u00f5i kasutada heli- v\u00f5i valgustusseadmeid v\u00f5i see v\u00f5ib muul moel h\u00e4irida v\u00f5i takistada hoone v\u00f5i rajatise valduse tavap\u00e4rast teostamist (nt kogunev rahvahulk h\u00e4irib valdusesse sisenemist).\nKui koosolekut on kavas pidada mitme prefektuuri t\u00f6\u00f6piirkonnas, esitatakse teade v\u00e4hemalt \u00fchele neist prefektuuridest. Muudest koosolekutest v\u00f5ib politseile esitada teate, et korraldajal oleksid eelised koosoleku korraldamise aja ja koha suhtes. Teate esitab koosoleku korraldaja v\u00f5i tema esindamise \u00f5igust omav isik kirjalikult allkirjastatuna kas digitaalselt v\u00f5i paberkandjal.\n\n\n\n\n\nAvaliku koosolekuteate registreerimise vorm (/files/dokumendid/ankeedid/avaliku-koosoleku-korraldamise-teatevorm.docx?464b73cd6a)\n\nTeates m\u00e4rgitakse:", "imgurl": "", "title": "Avaliku koosoleku korraldamise teade - Avaliku koosoleku registreerimine - Politsei- ja Piirivalveamet", "description": ". Avaliku koosoleku korraldaja on kohustatud esitama teate koosoleku pidamise koha prefektuurile. Teade tuleb esitada k\u00f5ige varem kolm kuud enne ja hiljemalt neli t\u00f6\u00f6p\u00e4eva enne koosoleku pidamise p\u00e4eva, kui:. selle pidamine n\u00f5uab liikluse \u00fcmberkorraldamist v\u00f5i. see on kavas pidada v\u00e4ljaspool hoonet v\u00f5i kogunemiseks ette n\u00e4htud rajatist ja selle pid...", "source_url": "https://www.politsei.ee/et/juhend/avaliku-koosoleku-registreerimine/avaliku-koosoleku-korraldamise-teade"}}, {"content": {"chunk": "Teates m\u00e4rgitakse:\n\n- koosoleku eesm\u00e4rk\n- koosoleku pidamise koht (v\u00f5imalusel lisada teate juurde skemaatiline plaan) ja kui see on teada, liikumismarsruut\n- koosolekust osav\u00f5tjate eeldatav arv\n- koosoleku alguse ja eeldatava l\u00f5pu kuup\u00e4ev ja kellaaeg\n- koosoleku korraldaja ees- ja perekonnanimi, isikukood v\u00f5i s\u00fcnniaeg ja sidevahendi andmed, samuti selle mittejuriidilisest isikust \u00fchenduse nimi, kelle nimel koosolek korraldatakse\n- kui koosoleku korraldab juriidiline isik, siis juriidilise isiku nimi ja registrikood ning juriidilise isiku eest koosoleku korraldaja \u00f5igusi teostava isiku nimi, isikukood v\u00f5i s\u00fcnniaeg ja sidevahendi andmed\n- korrapidajate olemasolu korral nende nimed ja isikukoodid; kui korda peab turvaettev\u00f5tja, siis tema nimi, registrikood ja sidevahendi andmed;\n- teave koosolekul kasutatavate heli- v\u00f5i valgustusseadmete kohta\n- teave koosoleku pidamiseks p\u00fcstitatavate telkide, lavade, trib\u00fc\u00fcnide v\u00f5i muude suurem\u00f5\u00f5tmeliste konstruktsioonide kohta\nEnne teate esitamist politseile on soovitav veenduda, et samal ajal ja samas kohas ei ole juba politseis registreeritud avalikku koosolekut (https://www.politsei.ee/et/koosolekud) v\u00f5i kohaliku omavalitsuse poolt registreeritud avalikku \u00fcritust.", "imgurl": "", "title": "Avaliku koosoleku korraldamise teade - Avaliku koosoleku registreerimine - Politsei- ja Piirivalveamet", "description": ". Avaliku koosoleku korraldaja on kohustatud esitama teate koosoleku pidamise koha prefektuurile. Teade tuleb esitada k\u00f5ige varem kolm kuud enne ja hiljemalt neli t\u00f6\u00f6p\u00e4eva enne koosoleku pidamise p\u00e4eva, kui:. selle pidamine n\u00f5uab liikluse \u00fcmberkorraldamist v\u00f5i. see on kavas pidada v\u00e4ljaspool hoonet v\u00f5i kogunemiseks ette n\u00e4htud rajatist ja selle pid...", "source_url": "https://www.politsei.ee/et/juhend/avaliku-koosoleku-registreerimine/avaliku-koosoleku-korraldamise-teade"}}]