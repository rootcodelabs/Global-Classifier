[{"content": {"chunk": "Ajutise t\u00f5kke paigaldamine\nPiiri tugevdamiseks paigaldatakse mitmele piiril\u00f5igule ajutine t\u00f5ke.\nEesti piiridel ei ole praegu vahetut ohtu r\u00e4ndesurve suurenemiseks. Lisa\u00f5ppekogunemisel Okas harjutavad PPA ja kaitsev\u00e4gi piirit\u00f5kete rajamist, et vajadusel kiiresti massilise sisser\u00e4nde ohule reageerida.\nPPA on kaardistanud kuni k\u00fcmme l\u00f5iku, kuhu saab reservv\u00e4elaste abi ja kaitsev\u00e4e antud 120 kilomeetri l\u00f5iketraadiga kokku rajada kuni 40 kilomeetrit t\u00f5ket. \u00dcks kaardistatud l\u00f5ik on Narvas, \u00fclej\u00e4\u00e4nud Kagu-Eestis maismaapiiril.\nAjutine t\u00f5ke rajatakse lisa\u00f5ppekogunemise ajal kohtadesse, kus ebaseadusliku piiri\u00fcletuse toimumise t\u00f5en\u00e4osus on k\u00f5rgem, n\u00e4iteks on organiseeritud kuritegevus varasemalt kasutanud piirkonda ebaseadusliku r\u00e4nde korraldamiseks v\u00f5i soodustab looduslik olustik ebaseaduslikku piiri\u00fcletust.\nAjutise t\u00f5kke paigaldamisega alustati 20. novembril ning see kestab kuni 25. novembrini. Sel ajal liigub piiri l\u00e4histel teede kaitsev\u00e4e tehnika ja ka tavap\u00e4rasest rohkem politseinikke ja piirivalvureid.", "imgurl": "", "title": "Ajutise t\u00f5kke paigaldamine - Piiri tugevdamine - Politsei- ja Piirivalveamet", "description": "Piiri tugevdamiseks paigaldatakse mitmele piiril\u00f5igule ajutine t\u00f5ke. Eesti piiridel ei ole praegu vahetut ohtu r\u00e4ndesurve suurenemiseks. Lisa\u00f5ppekogunemisel Okas harjutavad PPA ja kaitsev\u00e4gi piirit\u00f5kete rajamist, et vajadusel kiiresti massilise sisser\u00e4nde ohule reageerida. PPA on kaardistanud kuni k\u00fcmme l\u00f5iku, kuhu saab reservv\u00e4elaste abi ja kaitse...", "source_url": "https://www.politsei.ee/et/juhend/piiri-tugevdamine"}}]