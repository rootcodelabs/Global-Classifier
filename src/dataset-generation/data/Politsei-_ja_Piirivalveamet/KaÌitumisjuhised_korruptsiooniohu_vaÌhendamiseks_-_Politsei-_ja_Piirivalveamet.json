[{"content": {"chunk": "Korruptsioonist tuleb teatada p\u00f5hjendatud kahtluse korral, kui ametiisik on teile teadaolevalt rikkunud seadust, kuritarvitanud v\u00f5imu v\u00f5i pannud toime muu \u00f5igusrikkumise.\nKuidas k\u00e4ituda \u00fcksikisikuna v\u00f5i ettev\u00f5tjana korruptsioonijuhtumi korral?\nKui puutud kokku olukorraga, kus sinu enda v\u00f5i sinu \u00e4ri\u00fchingu tehingupartneriks on riigi- v\u00f5i kohaliku omavalitsuse asutus ning tehingu \u00fcle otsustavaks ametiisikuks on sinu l\u00e4hisugulane v\u00f5i -h\u00f5imlane, siis on ametiisikul sinu v\u00f5i sinu \u00e4ri\u00fchinguga tehingu s\u00f5lmimine keelatud.\nKui ametiisik k\u00fcsib v\u00f5i n\u00f5uab sinult altk\u00e4emaksu (kingitus, raha, teenus, osa tehingust jms), siis:\n\n- keeldu sellest\n- p\u00fc\u00fca kindlaks teha toiming, mida ametiisik altk\u00e4emaksu eest teha kavatseb v\u00f5i tegemata kavatseb j\u00e4tta\n- teata sellest kohe Keskkriminaalpolitsei korruptsioonikuritegude b\u00fcrood, Kaitsepolitseiametit v\u00f5i Riigiprokuratuuri\n- \u00e4ra levita juhtunu kohta infot avalikult.\nKuidas k\u00e4ituda ametnikuna korruptsioonijuhtumi ja toimingupiirangu korral?\nAmetiisiku kohustused korruptsiooni ennetamiseks on s\u00e4testatud korruptsioonivastases seaduses. (https://www.riigiteataja.ee/otsingu_tulemus.html?sakk=kehtivad&otsisona=KVS)\nKui puutud kokku olukorraga, kus v\u00f5ib tekkida huvide konflikt ametiisiku t\u00f6\u00f6kohustuste ja isiklike huvide vahel, siis tuleb ennast selliste otsuste tegemisest taandada ja teavitada sellest oma \u00fclemust.\nKui pakutakse v\u00f5i lubatakse altk\u00e4emaksu (kingitus, raha, teenus, osa tehingust jms), siis:", "imgurl": "", "title": "K\u00e4itumisjuhised korruptsiooniohu v\u00e4hendamiseks - Politsei- ja Piirivalveamet", "description": "Korruptsioonist tuleb teatada p\u00f5hjendatud kahtluse korral, kui ametiisik on teile teadaolevalt rikkunud seadust, kuritarvitanud v\u00f5imu v\u00f5i pannud toime muu \u00f5igusrikkumise. Kuidas k\u00e4ituda \u00fcksikisikuna v\u00f5i ettev\u00f5tjana korruptsioonijuhtumi korral?. Kui puutud kokku olukorraga, kus sinu enda v\u00f5i sinu \u00e4ri\u00fchingu tehingupartneriks on riigi- v\u00f5i kohaliku om...", "source_url": "https://www.politsei.ee/et/kaeitumisjuhised"}}, {"content": {"chunk": "- keeldu sellest\n- p\u00fc\u00fca kindlaks teha, millise toimingu tegemist v\u00f5i tegemata j\u00e4tmist altk\u00e4emaksu eest soovitakse\n- p\u00fc\u00fca kindlaks teha altk\u00e4emaksu lubaja v\u00f5i pakkuja\n- hoia pakutav asi kuni uurimisasutuse poole p\u00f6\u00f6rdumiseni alles (see v\u00f5ib osutuda kasulikuks s\u00fc\u00fcteo t\u00f5endina)\n- leia v\u00f5imalusel tunnistaja (nt kolleeg)\n- fikseeri juhtum esimesel v\u00f5imalusel kirjalikult ning anna sellest teada oma juhile, Keskkriminaalpolitsei korruptsioonikuritegude b\u00fcrood, Kaitsepolitseiametit v\u00f5i Riigiprokuratuuri\n- \u00e4ra levita juhtunu kohta infot avalikult.", "imgurl": "", "title": "K\u00e4itumisjuhised korruptsiooniohu v\u00e4hendamiseks - Politsei- ja Piirivalveamet", "description": "Korruptsioonist tuleb teatada p\u00f5hjendatud kahtluse korral, kui ametiisik on teile teadaolevalt rikkunud seadust, kuritarvitanud v\u00f5imu v\u00f5i pannud toime muu \u00f5igusrikkumise. Kuidas k\u00e4ituda \u00fcksikisikuna v\u00f5i ettev\u00f5tjana korruptsioonijuhtumi korral?. Kui puutud kokku olukorraga, kus sinu enda v\u00f5i sinu \u00e4ri\u00fchingu tehingupartneriks on riigi- v\u00f5i kohaliku om...", "source_url": "https://www.politsei.ee/et/kaeitumisjuhised"}}]