[{"content": {"chunk": "Taotlemine teeninduses\nElamisloakaardi taotlemiseks leia endale sobiv teenindus ning v\u00f5ta sinna kaasa isikut t\u00f5endav dokument.\nSoovi korral saad elamisloakaardi taotlemiseks teeninduses aja broneerida.\nVaata teenindusi. (/et/asukohad/teenindused)\nBroneeri aeg. (https://broneering.politsei.ee/)\nElamisloakaardi taotlemine tavakorras\nTavakorras elamisloakaardi tegemine v\u00f5tab aega maksimaalselt 30 p\u00e4eva p\u00e4rast taotluse menetlusse v\u00f5tmist.\nElamisloakaardi taotlemine kiirkorras\nKiirkorras taotletud elamisloakaardi tegemine v\u00f5tab aega 2 t\u00f6\u00f6p\u00e4eva. Elamisloakaardi k\u00e4ttesaamise arvestus algab taotluse esitamisele j\u00e4rgnevast t\u00f6\u00f6p\u00e4evast.\nKiirkorras on v\u00f5imalik elamisloakaardi taotlus esitada k\u00f5igis teenindustes, kuid kaardi saab k\u00e4tte ainult Tallinna teenindustes.\nS\u00f5rmej\u00e4lgede andmine\nElamisloakaardi taotlemisel tuleb sul anda s\u00f5rmej\u00e4ljed. S\u00f5rmej\u00e4lgi ei pea enam uuesti andma, kui oled vanem kui 70-aastane, oled varasemalt s\u00f5rmej\u00e4ljed andnud ja taotled pikaajalise elaniku elamisloakaarti.\nElamisloakaardi k\u00e4ttesaamise volitus\nElamisloakaardi k\u00e4ttesaamiseks saab volitada teist inimest vaid juhul, kui volitus esitatakse koos taotlusega teeninduses kohapeal.\nVolitatud inimene peab dokumendi k\u00e4ttesaamisel esitama enda kehtiva Eesti isikut t\u00f5endava dokumendi ja kaasas peab olema ka taotleja vana elamisloakaart.\nDokumendifoto\nElamisloakaardi taotlemiseks on vaja \u00fchte digitaalset v\u00e4rvifotot.\nVaata dokumendifoto n\u00f5udeid ja soovitusi. (/et/dokumendifoto-nouded-ja-juhised)\nDokumendifoto tegemine teeninduses\nK\u00f5igis teenindustes (v.a Keilas) saab digikioskis teha tasuta dokumendifoto.", "imgurl": "", "title": "Taotlemine teeninduses - Elamisloakaardi taotlemine t\u00e4iskasvanule - Politsei- ja Piirivalveamet", "description": "Elamisloakaardi taotlemiseks leia endale sobiv teenindus ning v\u00f5ta sinna kaasa isikut t\u00f5endav dokument. Soovi korral saad elamisloakaardi taotlemiseks teeninduses aja broneerida. Vaata teenindusi. Broneeri aeg. Elamisloakaardi taotlemine tavakorras. Tavakorras elamisloakaardi tegemine v\u00f5tab aega maksimaalselt 30 p\u00e4eva p\u00e4rast taotluse menetlusse v\u00f5t...", "source_url": "https://www.politsei.ee/et/juhend/elamisloakaardi-taotlemine-taeiskasvanule/taotlemine-teeninduses"}}, {"content": {"chunk": "K\u00f5igis teenindustes (v.a Keilas) saab digikioskis teha tasuta dokumendifoto.\nDigitaalse dokumendifoto saatmine\nSoovi korral on v\u00f5imalik digitaalne dokumendifoto saata e-postiga aadressil .\nVaata dokumendifoto n\u00f5udeid ja soovitusi. (/et/dokumendifoto-nouded-ja-juhised)\nRiigil\u00f5ivud alates 1. jaanuar 2025\nElamisloakaart\nElamisloakaardi riigil\u00f5iv on 70 \u20ac.\n\u00dcldtingimustel Eesti vanaduspensioni ikka j\u00f5udnule on elamisloakaardi riigil\u00f5iv 30 \u20ac.\nKeskmise, raske v\u00f5i s\u00fcgava puudega inimesel on \u00f5igus soodustusele ja elamisloakaardi riigil\u00f5iv on 30 \u20ac.\nElamisloakaardi taotlemisel kiirkorras on riigil\u00f5iv 250 \u20ac.\nElamisloakaart ja v\u00e4lismaalase pass\nElamisloakaardi ja passi riigil\u00f5iv on 90 \u20ac.\n\u00dcldtingimustel Eesti vanaduspensioni ikka j\u00f5udnule on elamisloakaardi ja passi riigil\u00f5iv 40 \u20ac.\nKeskmise, raske v\u00f5i s\u00fcgava puudega inimesel on \u00f5igus soodustusele ning elamisloakaardi ja passi riigil\u00f5iv on 40 \u20ac. Soodustuse saamiseks tuleb teeninduses esitada puuet t\u00f5endav dokument.\nJuhul, kui valid dokumendi k\u00e4ttesaamise kohaks kaupluse, on riigil\u00f5iv vastavalt 10 eurot v\u00f5i 5 eurot soodsam (t\u00e4ishind / soodustatud grupid).\nRiigil\u00f5ivu tasumine teeninduses\nTeeninduses saab riigil\u00f5ivu tasuda:", "imgurl": "", "title": "Taotlemine teeninduses - Elamisloakaardi taotlemine t\u00e4iskasvanule - Politsei- ja Piirivalveamet", "description": "Elamisloakaardi taotlemiseks leia endale sobiv teenindus ning v\u00f5ta sinna kaasa isikut t\u00f5endav dokument. Soovi korral saad elamisloakaardi taotlemiseks teeninduses aja broneerida. Vaata teenindusi. Broneeri aeg. Elamisloakaardi taotlemine tavakorras. Tavakorras elamisloakaardi tegemine v\u00f5tab aega maksimaalselt 30 p\u00e4eva p\u00e4rast taotluse menetlusse v\u00f5t...", "source_url": "https://www.politsei.ee/et/juhend/elamisloakaardi-taotlemine-taeiskasvanule/taotlemine-teeninduses"}}, {"content": {"chunk": "- sularahas\n- kaardimaksena\n- kliendiarvutis\nAmerican Express kaardiga riigil\u00f5ivu tasuda ei saa.\nAbielu, lahutus v\u00f5i nimemuutus v\u00e4lismaal\nV\u00e4lismaal isikuandmete muutumisel on dokumendi taotlemisel vaja esitada seda t\u00f5endav dokument.\nDokumendi t\u00f5lkimine\nKui dokument ei ole eesti, vene v\u00f5i inglise keeles, siis tuleb see t\u00f5lkida ning t\u00f5lge peab olema tehtud vandet\u00f5lgi poolt v\u00f5i kinnitatud notariaalselt.\nOsade v\u00e4lisriikide dokumente ei ole vaja legaliseerida\nKui dokumendi v\u00e4lja andnud riik on \u00fchinenud v\u00e4lisriigi avaliku dokumendi legaliseerimise n\u00f5ude t\u00fchistamise konventsiooniga ei pea seda legaliseerima. Sellisel juhul peab avalik dokument olema vastavalt n\u00f5uetele apostillitud (https://www.vm.ee/konsulaar-viisa-ja-reisiinfo/konsulaarinfo-ja-teenused/dokumendi-legaliseerimine) .\nNendes riikides v\u00e4ljastatud dokumente ei pea legaliseerima. (https://www.hcch.net/en/instruments/conventions/authorities1/?cid=41)\nInfo dokumentide legaliseerimise ja apostilliga kinnitamise kohta\nRohkem infot dokumentide legaliseerimise ja apostilliga kinnitamise kohta leiad V\u00e4lisministeeriumi kodulehelt (https://www.vm.ee/konsulaar-viisa-ja-reisiinfo/konsulaarinfo-ja-teenused/dokumendi-legaliseerimine) .\nElamisloakaardi taotlemine eestkostetavale\nEestkostetava eest saab elamisloakaardi taotluse esitada ainult tema eestkostja.\nJuhul, kui eestkoste andmed ei ole kantud Eesti Rahvastikuregistrisse, siis v\u00f5ta teenindusse kaasa eestkostet t\u00f5endav dokument.\nElamisloakaardi taotlemine liikumisv\u00f5imetule", "imgurl": "", "title": "Taotlemine teeninduses - Elamisloakaardi taotlemine t\u00e4iskasvanule - Politsei- ja Piirivalveamet", "description": "Elamisloakaardi taotlemiseks leia endale sobiv teenindus ning v\u00f5ta sinna kaasa isikut t\u00f5endav dokument. Soovi korral saad elamisloakaardi taotlemiseks teeninduses aja broneerida. Vaata teenindusi. Broneeri aeg. Elamisloakaardi taotlemine tavakorras. Tavakorras elamisloakaardi tegemine v\u00f5tab aega maksimaalselt 30 p\u00e4eva p\u00e4rast taotluse menetlusse v\u00f5t...", "source_url": "https://www.politsei.ee/et/juhend/elamisloakaardi-taotlemine-taeiskasvanule/taotlemine-teeninduses"}}, {"content": {"chunk": "Elamisloakaardi taotlemine liikumisv\u00f5imetule\nKui inimene ei ole terviseseisundi t\u00f5ttu p\u00fcsivalt v\u00f5imeline taotluse esitamiseks teenindusse p\u00f6\u00f6rduma, soovitame elamisloakaarti taotleda posti v\u00f5i e-posti teel.\nKui s\u00f5rmej\u00e4lgede h\u00f5ivamine on vajalik, tuleb ametnik seda tegema taotleja viibimiskohta.\nVajadusel saab elamisloakaardi taotluse liikumisv\u00f5imetu eest esitada valla- v\u00f5i linnavalitsuse v\u00f5i hoolekandeasutuse juhi volitatud esindaja.\nKui taotluse esitab valla- v\u00f5i linnavalitsuse v\u00f5i hoolekandeasutuse juhi volitatud esindaja, tuleb lisaks taotlusele esitada:", "imgurl": "", "title": "Taotlemine teeninduses - Elamisloakaardi taotlemine t\u00e4iskasvanule - Politsei- ja Piirivalveamet", "description": "Elamisloakaardi taotlemiseks leia endale sobiv teenindus ning v\u00f5ta sinna kaasa isikut t\u00f5endav dokument. Soovi korral saad elamisloakaardi taotlemiseks teeninduses aja broneerida. Vaata teenindusi. Broneeri aeg. Elamisloakaardi taotlemine tavakorras. Tavakorras elamisloakaardi tegemine v\u00f5tab aega maksimaalselt 30 p\u00e4eva p\u00e4rast taotluse menetlusse v\u00f5t...", "source_url": "https://www.politsei.ee/et/juhend/elamisloakaardi-taotlemine-taeiskasvanule/taotlemine-teeninduses"}}, {"content": {"chunk": "- taotleja avaldus, et tema s\u00f5rmej\u00e4ljed h\u00f5ivataks tema viibimiskohas\n- taotleja terviseseisundit t\u00f5endav dokument, mis kinnitab tema p\u00fcsivat liikumisv\u00f5imetust (n\u00e4iteks arstit\u00f5end)\n- taotleja kirjalik n\u00f5usolek, et valla- v\u00f5i linnavalitsuse v\u00f5i hoolekandeasutuse juhi volitatud esindaja v\u00f5ib tema elamisloakaardi taotluse sisse anda ja dokumendi k\u00e4tte saada\n- valla-, linnavalitsuse v\u00f5i hoolekandeasutuse juhi volikiri\n- volitatud esindaja isikut t\u00f5endav dokument\n- valla-, linnavalitsuse v\u00f5i hoolekandeasutuse kinnitus, et taotleja terviseseisund ei v\u00f5imalda p\u00fcsivalt p\u00f6\u00f6rduda teenindusse\n- taotleja isikusamasuse kontrollimise akt (koostab volitatud esindaja).", "imgurl": "", "title": "Taotlemine teeninduses - Elamisloakaardi taotlemine t\u00e4iskasvanule - Politsei- ja Piirivalveamet", "description": "Elamisloakaardi taotlemiseks leia endale sobiv teenindus ning v\u00f5ta sinna kaasa isikut t\u00f5endav dokument. Soovi korral saad elamisloakaardi taotlemiseks teeninduses aja broneerida. Vaata teenindusi. Broneeri aeg. Elamisloakaardi taotlemine tavakorras. Tavakorras elamisloakaardi tegemine v\u00f5tab aega maksimaalselt 30 p\u00e4eva p\u00e4rast taotluse menetlusse v\u00f5t...", "source_url": "https://www.politsei.ee/et/juhend/elamisloakaardi-taotlemine-taeiskasvanule/taotlemine-teeninduses"}}]