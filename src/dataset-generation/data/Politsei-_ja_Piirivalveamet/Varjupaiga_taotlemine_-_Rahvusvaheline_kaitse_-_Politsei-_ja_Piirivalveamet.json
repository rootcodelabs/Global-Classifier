[{"content": {"chunk": "Varjupaiga taotlemine\n(https://www.politsei.ee/et/juhend/info-seoses-ukraina-sojaga/rahvusvahelise-kaitse-taotlemine)\nEesti \u00fchines 1951. aasta Genfi pagulasseisundi konventsiooni ja selle 1967. aasta New Yorgi protokolliga 1997. aastal, mis t\u00e4hendab, et Eesti on v\u00f5tnud endale rahvusvahelise kohustuse kaitsta neid v\u00e4lismaalasi, kes vastavad dokumendis esitatud n\u00f5uetele. Eestis tegeleb varjupaigataotlejatega Politsei- ja Piirivalveamet (PPA) ja teeb selleks koost\u00f6\u00f6d ka \u00dchendatud Rahvaste Organisatsiooni Pagulaste \u00dclemvoliniku Ametiga (United Nations High Commissioner for Refugees - UNHCR). Samuti tegeleb varjupaigataotlejatega Sotsiaalministeerium.  Alates 2006. aastast reguleerib Eestis varjupaigavaldkonda v\u00e4lismaalasele rahvusvahelise kaitse andmise seadus (https://www.riigiteataja.ee/akt/113032019195?leiaKehtiv) , mis sisaldab endas nii eespoolnimetatud konventsioonist tulenevaid p\u00f5him\u00f5tteid kui ka Euroopa Liidu direktiividest tulenevaid n\u00f5udeid.", "imgurl": "", "title": "Varjupaiga taotlemine - Rahvusvaheline kaitse - Politsei- ja Piirivalveamet", "description": ". Eesti \u00fchines 1951. aasta Genfi pagulasseisundi konventsiooni ja selle 1967. aasta New Yorgi protokolliga 1997. aastal, mis t\u00e4hendab, et Eesti on v\u00f5tnud endale rahvusvahelise kohustuse kaitsta neid v\u00e4lismaalasi, kes vastavad dokumendis esitatud n\u00f5uetele. Eestis tegeleb varjupaigataotlejatega Politsei- ja Piirivalveamet (PPA) ja teeb selleks koost\u00f6...", "source_url": "https://www.politsei.ee/et/juhend/rahvusvaheline-kaitse"}}, {"content": {"chunk": "Varjupaigataotleja on v\u00e4lismaalane, kes on Eestis esitanud varjupaigataotluse, et saada rahvusvahelist kaitset. Varjupaigataotleja staatus kestab kuni PPA v\u00f5i kohtu otsuse j\u00f5ustumiseni. Rahvusvahelise kaitse saaja on v\u00e4lismaalane, keda on tunnustatud pagulasena, t\u00e4iendava kaitse- v\u00f5i ajutise kaitse saajana ning kellele on antud Eesti elamisluba. Pagulane on v\u00e4lismaalane, kes vastab 1951. aasta Genfi Pagulasseisundi konventsioonis s\u00e4testatud tingimustele ja kellele on PPA seet\u00f5ttu andnud pagulase staatuse. Vastavalt konventsioonile on pagulane \u201ev\u00e4lismaalane, kes p\u00f5hjendatult kartes tagakiusamist rassi, usu, rahvuse, sotsiaalsesse gruppi kuulumise v\u00f5i poliitiliste veendumuste p\u00e4rast viibib v\u00e4ljaspool kodakondsusj\u00e4rgset riiki ega suuda v\u00f5i kartuse t\u00f5ttu ei taha saada sellelt riigilt kaitset v\u00f5i kes nimetatud s\u00fcndmuste tagaj\u00e4rjel viibib kodakondsusetuna v\u00e4ljaspool oma endist asukohariiki ega suuda v\u00f5i kartuse t\u00f5ttu ei taha sinna tagasi p\u00f6\u00f6rduda\". PPA tunnustab pagulasena v\u00e4lismaalast:\n\n\n\n\n\n\n\n\n\n- kes kardab kodumaal tagakiusamist,\n- kelle kartus on objektiivsete asjaoludega p\u00f5hjendatud\n- kelle kartus on seotud taotleja rassi, rahvuse, usu, \u00fchiskondlikusse r\u00fchmitusse kuulumise v\u00f5i tema poliitiliste veendumustega\nT\u00e4iendava kaitse saaja on v\u00e4lismaalane, kes ei kvalifitseeru pagulaseks, kuid kelle suhtes on alust arvata, et tema Eestist tagasi- v\u00f5i v\u00e4ljasaatmine p\u00e4ritoluriiki v\u00f5ib talle kaasa tuua t\u00f5sise ohu, sealhulgas:", "imgurl": "", "title": "Varjupaiga taotlemine - Rahvusvaheline kaitse - Politsei- ja Piirivalveamet", "description": ". Eesti \u00fchines 1951. aasta Genfi pagulasseisundi konventsiooni ja selle 1967. aasta New Yorgi protokolliga 1997. aastal, mis t\u00e4hendab, et Eesti on v\u00f5tnud endale rahvusvahelise kohustuse kaitsta neid v\u00e4lismaalasi, kes vastavad dokumendis esitatud n\u00f5uetele. Eestis tegeleb varjupaigataotlejatega Politsei- ja Piirivalveamet (PPA) ja teeb selleks koost\u00f6...", "source_url": "https://www.politsei.ee/et/juhend/rahvusvaheline-kaitse"}}, {"content": {"chunk": "- surmanuhtluse kohaldamise v\u00f5i t\u00e4ideviimise\n- piinamise v\u00f5i ebainimlike v\u00f5i inimv\u00e4\u00e4rikust alandavate kohtlemis- v\u00f5i karistamisviiside kasutamise\n- v\u00e4givalla rakendamise rahvusvahelise v\u00f5i riigisisese relvakonflikti t\u00f5ttu\n\nVarjupaigataotluse esitamiseks on kaks v\u00f5imalust:\n\n- Enne riiki sisenemist saab esitada varjupaigataotluse piirivalveametnikule \u00fcksk\u00f5ik millises piiripunktis Eesti Vabariigi piiril. Seda v\u00f5imalust tuleb kasutada juhul kui v\u00e4lismaalasel ei ole kehtivat viisat, reisidokumente ega Eesti elamisluba.\n- Kui v\u00e4lismaalane on juba Eestis, siis tuleb varjupaiga taotlemise sooviga p\u00f6\u00f6rduda \u00fcksk\u00f5ik millisesse Politsei- ja Piirivalveameti teenindusse. Tallinnas tuleb taotlemise sooviga p\u00f6\u00f6rduda ainult P\u00f5hja prefektuuri teeninduspunkti aadressil P\u00e4rnu mnt 139.\n\nPeale taotluse vastuv\u00f5tmist viiakse koheselt l\u00e4bi vastutava liikmesriigi m\u00e4\u00e4ratlemise menetlus. Liikmesriigid on Euroopa Liidu riigid, Island, Norra ja \u0160veits. Antud menetluse peamiseks eem\u00e4rgiks on v\u00e4ltida juhtumeid, kus \u00fcks isik esitab varjupaigataotluse mitmele liikmesriigile korraga v\u00f5i isik esitab uue varjupaigataotluse liikmesriigile A kui eelnevalt on temale rahuvahelise kaitse andmisest keeldutud liikmesriigis B. See v\u00e4hendab liikmesriikide halduskoormust, v\u00e4ldib varjupaigas\u00fcsteemi \u00e4ra kasutamist ja soodustab \u00fchetaolisema Euroopa varjupaigas\u00fcsteemi kujunemist. Vastutava liikmesriigi m\u00e4\u00e4ratlemise menetluses l\u00e4htutakse Euroopa Liidu N\u00f5ukogu 18. veebruar 2003 m\u00e4\u00e4rusest nr 343/2003.\n\nKui varjupaigataotluse l\u00e4bivaatamise eest vastutab Eesti, alustab PPA sisulist menetlust.", "imgurl": "", "title": "Varjupaiga taotlemine - Rahvusvaheline kaitse - Politsei- ja Piirivalveamet", "description": ". Eesti \u00fchines 1951. aasta Genfi pagulasseisundi konventsiooni ja selle 1967. aasta New Yorgi protokolliga 1997. aastal, mis t\u00e4hendab, et Eesti on v\u00f5tnud endale rahvusvahelise kohustuse kaitsta neid v\u00e4lismaalasi, kes vastavad dokumendis esitatud n\u00f5uetele. Eestis tegeleb varjupaigataotlejatega Politsei- ja Piirivalveamet (PPA) ja teeb selleks koost\u00f6...", "source_url": "https://www.politsei.ee/et/juhend/rahvusvaheline-kaitse"}}, {"content": {"chunk": "Sisuline menetlus kestab maksimaalselt 6 kuud.\n\nIga taotlus vaadatakse l\u00e4bi individuaalselt ja erapooletult. Otsuse tegemisel v\u00f5etakse arvesse taotleja p\u00e4ritolumaa inim\u00f5iguste alast olukorda, taotleja selgitusi tagakiusamise kohta ja k\u00f5iki muid konkreetse taotlusega seonduvaid asjaolusid. Varjupaigamenetlus ei ole avalik ning PPA hoiab menetluse k\u00e4igus saadud informatsiooni rangelt konfidentsiaalsena. Vajadusel v\u00f5ib piiratud infot edasi anda vaid konkreetse menetlusega seotud ametiasutustele p\u00e4ringute tegemisel. Menetlusega seotud ametiv\u00f5imudel on taotleja ning tema kodumaal olevate perekonnaliikmete turvalisuse tagamiseks keelatud astuda \u00fchendusse taotleja p\u00e4ritoluriigi ametiv\u00f5imudega.\n\n\n\n1. oktoobril 2013 j\u00f5ustunud v\u00e4lismaalasele rahvusvahelise kaitse andmise seaduse ja sellega seonduvate seaduste muutmise seadusega\u00a0 \u00fchendatakse varjupaigataotlejate esmane vastuv\u00f5tukeskus Politsei-ja Piirivalveameti v\u00e4ljasaatmiskeskusega, et tagada avalikku korda v\u00f5i riigi julgeolekut ohustavate varjupaigataotlejate kinnipidamine koosk\u00f5las Euroopa Liidu \u00f5igusega. Varjupaigataotleja kinnipidamine on \u00f5igustatud \u00fcksnes juhul, kui v\u00e4hem isikuvabadust piiravate meetmete t\u00f5hus kohaldamine ei ole v\u00f5imalik. Varjupaigataotleja kinnipidamine peab olema koosk\u00f5las proportsionaalsuse p\u00f5him\u00f5ttega ning\u00a0 iga \u00fcksikjuhtumi puhul tuleb kaaluda konkreetse varjupaigataotlejaga seotud olulisi asjaolusid. Alates 1. oktoobrist 2013 v\u00f5ib Politsei- ja Piirivalveamet ning Kaitsepolitseiamet varjupaigataotlejat v\u00e4ltimatu vajaduse korral kinni pidada j\u00e4rgmistel alustel:", "imgurl": "", "title": "Varjupaiga taotlemine - Rahvusvaheline kaitse - Politsei- ja Piirivalveamet", "description": ". Eesti \u00fchines 1951. aasta Genfi pagulasseisundi konventsiooni ja selle 1967. aasta New Yorgi protokolliga 1997. aastal, mis t\u00e4hendab, et Eesti on v\u00f5tnud endale rahvusvahelise kohustuse kaitsta neid v\u00e4lismaalasi, kes vastavad dokumendis esitatud n\u00f5uetele. Eestis tegeleb varjupaigataotlejatega Politsei- ja Piirivalveamet (PPA) ja teeb selleks koost\u00f6...", "source_url": "https://www.politsei.ee/et/juhend/rahvusvaheline-kaitse"}}, {"content": {"chunk": "- isiku tuvastamiseks v\u00f5i isikusamasuse kontrollimiseks\n- isiku kodakondsuse kontrollimiseks v\u00f5i v\u00e4ljaselgitamiseks\n- isiku riiki saabumise ja riigis viibimise \u00f5iguslike aluste kontrollimiseks\n- varjupaigataotluse menetlemisel t\u00e4htsust omavate asjaolude v\u00e4ljaselgitamiseks, eelk\u00f5ige juhul, kui on olemas p\u00f5genemise oht\n- kui on p\u00f5hjendatud alus arvata, et isik on esitanud varjupaigataotluse lahkumiskohustuse edasil\u00fckkamiseks v\u00f5i v\u00e4ljasaatmise v\u00e4ltimiseks\n- riigi julgeoleku v\u00f5i avaliku korra kaitsmiseks\n- isiku \u00fcleandmiseks teisele Dublini konventsiooni osalisriigile, kes on ise vastutav varjupaigataotluse l\u00e4bivaatamise eest\nVarjupaigataotlejat v\u00f5ib eelnimetatud \u00fche v\u00f5i mitme aluse esinemise korral ilma halduskohtu loata kinni pidada kuni 48 tundi kinnipidamiskeskuses v\u00f5i Politsei- ja Piirivalveameti ning Kaitsepolitseiameti kinnipidamiseks kohandatud ruumides. Halduskohtu loal saab varjupaigataotlejat kinnipidamiskeskuses kinni pidada kuni kaks kuud. Halduskohus v\u00f5ib pikendada varjupaigataotleja kinnipidamise t\u00e4htaega kahe kuu kaupa. Kinnipidamise aluse \u00e4ralangemisel vabastatakse varjupaigataotleja viivitamatult.", "imgurl": "", "title": "Varjupaiga taotlemine - Rahvusvaheline kaitse - Politsei- ja Piirivalveamet", "description": ". Eesti \u00fchines 1951. aasta Genfi pagulasseisundi konventsiooni ja selle 1967. aasta New Yorgi protokolliga 1997. aastal, mis t\u00e4hendab, et Eesti on v\u00f5tnud endale rahvusvahelise kohustuse kaitsta neid v\u00e4lismaalasi, kes vastavad dokumendis esitatud n\u00f5uetele. Eestis tegeleb varjupaigataotlejatega Politsei- ja Piirivalveamet (PPA) ja teeb selleks koost\u00f6...", "source_url": "https://www.politsei.ee/et/juhend/rahvusvaheline-kaitse"}}]