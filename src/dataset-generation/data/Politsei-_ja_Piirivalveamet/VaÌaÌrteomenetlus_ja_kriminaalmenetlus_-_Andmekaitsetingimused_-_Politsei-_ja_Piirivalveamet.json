[{"content": {"chunk": "V\u00e4\u00e4rteomenetlus ja kriminaalmenetlus\nV\u00e4\u00e4rteomenetluse l\u00e4biviimist reguleerib v\u00e4\u00e4rteomenetluse seadustik.\nKriminaalmenetluse l\u00e4biviimist reguleerib \u00fcksikasjalikult kriminaalmenetluse seadustik.\nAvaliku teabe seaduse kohaselt on kogu kriminaal- ja v\u00e4\u00e4rteomenetluse raames kogutud teave asutusesiseseks kasutamiseks m\u00f5eldud teave. Menetluste k\u00e4igus Politsei- ja Piirivalveametile teatavaks saanud andmed avaldame teistele menetlusosalisetele sh andmevahetuseks teiste asutustega ulatuses, mis on menetlusseadustikes ette n\u00e4htud ning asja menetlemiseks ja lahendamiseks vajalik.\nKriminaalmenetluses on toimiku materjalide avaldamise \u00fcldtingimused toodud t\u00e4psemalt kriminaalmenetluse seadustiku \u00a7-s 214. V\u00e4\u00e4rteomenetluse puhul on analoogsed tingimused toodud v\u00e4\u00e4rteomenetluse seadustiku \u00a7-s 62. Menetlusosalised saavad asja materjalidega tutvuda menetlusseadustikes etten\u00e4htud korras.\nPolitsei- ja Piirivalveameti dokumendiregistris m\u00e4rgime menetlustes eraisikutega peetavas kirjavahetuses dokumendi saaja/saatja \u00fcksnes initsiaalidega, mitte nimega. Sellisel dokumentatsioonil on juurdep\u00e4\u00e4supiirang \u2013 teaben\u00f5ude esitamisel vaatame \u00fcle, kas teavet saab osaliselt v\u00f5i t\u00e4ielikult v\u00e4ljastada v\u00f5i mitte. Kindlasti katame kinni isiklikud kontaktandmed (e-posti aadress, telefoninumber). Muus osas s\u00f5ltub juurdep\u00e4\u00e4su piiramine dokumendi sisust. Dokumentidele juurdep\u00e4\u00e4supiirangu alused on toodud avaliku teabe seaduse \u00a7-s 35.", "imgurl": "", "title": "V\u00e4\u00e4rteomenetlus ja kriminaalmenetlus - Andmekaitsetingimused - Politsei- ja Piirivalveamet", "description": "V\u00e4\u00e4rteomenetluse l\u00e4biviimist reguleerib v\u00e4\u00e4rteomenetluse seadustik. Kriminaalmenetluse l\u00e4biviimist reguleerib \u00fcksikasjalikult kriminaalmenetluse seadustik. Avaliku teabe seaduse kohaselt on kogu kriminaal- ja v\u00e4\u00e4rteomenetluse raames kogutud teave asutusesiseseks kasutamiseks m\u00f5eldud teave. Menetluste k\u00e4igus Politsei- ja Piirivalveametile teatavaks ...", "source_url": "https://www.politsei.ee/et/juhend/isikuandmete-toeoetlemine/vaarteomenetlus-ja-kriminaalmenetlus"}}, {"content": {"chunk": "Seadus lubab meil menetlusega seotud asjaolusid menetluse kestel avalikustada \u00fcksnes erandlikel juhtudel (kriminaalmenetluse seadustiku \u00a7 214, v\u00e4\u00e4rteomenetluse seadustiku \u00a7 62). Seda \u00f5igust kasutame \u00fcksnes tungival vajadusel ja hoidudes asjaosaliste eraelu \u00fclem\u00e4\u00e4raselt riivamast. Muuhulgas j\u00e4tame endale \u00f5iguse, kui isik viib ise menetlusalase info avalikkuse ette, anda vajadusel oma tegevuse kohta avalikkusele selgitusi. Me ei avalda teavet suuremas ulatuses kui isik ise eelnevalt on avalikustanud.\nJ\u00f5ustunud otsuste alusel kantakse karistusandmed karistusregistrisse. Iseenda kohta saab karistusregistrist tasuta k\u00fcsida k\u00f5iki registriandmeid. Tasuta ja suuremas ulatuses saavad karistusandmeid k\u00fcsida isikud ja asutused, kellele see \u00f5igus on seadusega antud.\nT\u00e4psemad n\u00f5uded karistusandmetele juurdep\u00e4\u00e4su kohta on toodud karistusregistri seaduse 3. peat\u00fckis.", "imgurl": "", "title": "V\u00e4\u00e4rteomenetlus ja kriminaalmenetlus - Andmekaitsetingimused - Politsei- ja Piirivalveamet", "description": "V\u00e4\u00e4rteomenetluse l\u00e4biviimist reguleerib v\u00e4\u00e4rteomenetluse seadustik. Kriminaalmenetluse l\u00e4biviimist reguleerib \u00fcksikasjalikult kriminaalmenetluse seadustik. Avaliku teabe seaduse kohaselt on kogu kriminaal- ja v\u00e4\u00e4rteomenetluse raames kogutud teave asutusesiseseks kasutamiseks m\u00f5eldud teave. Menetluste k\u00e4igus Politsei- ja Piirivalveametile teatavaks ...", "source_url": "https://www.politsei.ee/et/juhend/isikuandmete-toeoetlemine/vaarteomenetlus-ja-kriminaalmenetlus"}}]