[{"content": {"chunk": "Politsei ajalugu\nEesti politsei asutati 12. novembril 1918. Kriminaalpolitsei asutati 5. jaanuaril 1920 ja kaitsepolitsei (aastast 1925 poliitiline politsei) 12. aprillil 1920. Politsei koosnes kolmest harust: v\u00e4lis-, kriminaal-ja poliitiline politsei. Esimestel aastatel oli iga\u00fchel neist oma peavalitsus, 1924. aastal \u00fchendati politsei juhtimine. Politsei Peavalitsuse eesotsas oli peavalitsuse \u00fclem (aastast 1925 politseidirektor). Politsei Peavalitsuse hilisemad nimetused olid Politseivalitsus ja Politseitalitus.\nAastail 1918\u20131925 moodustasid maakonnad koos maakonnalinnaga politseiringkonna (politseivalitsus). 1. jaanuaril 1926 loodi prefektuurid. Mitmete \u00fcmberkorralduste tulemusena oli 1940. aasta suveks kujunenud \u00fcheksa prefektuuri: Tallinna-Harju, Tartu-Valga, Viljandi-P\u00e4rnu, Petseri-V\u00f5ru, Saare, L\u00e4\u00e4ne, Viru-J\u00e4rva, Narva, Raudteede prefektuur. Jaanuarist 1926 kuni augustini 1940 olid v\u00e4lipolitseis kasutusel j\u00e4rgmised ametinimetused: prefekt, abiprefekt, komissar, abikomissar, konstaabel, allkonstaabel, vanemkordnik, kordnik, kriminaal- ja poliitilises politseis vastavalt komissar, abikomissar, vanemassistent, assistent, vanemagent, agent. 1938. aastal oli politseinikke 1800, neist kolm naispolitseinikku. Kaks naist t\u00f6\u00f6tasid kriminaalpolitseis ja kolmas poliitilises politseis.", "imgurl": "", "title": "Politsei ajalugu - Ajalugu - Politsei- ja Piirivalveamet", "description": "Eesti politsei asutati 12. novembril 1918. Kriminaalpolitsei asutati 5. jaanuaril 1920 ja kaitsepolitsei (aastast 1925 poliitiline politsei) 12. aprillil 1920. Politsei koosnes kolmest harust: v\u00e4lis-, kriminaal-ja poliitiline politsei. Esimestel aastatel oli iga\u00fchel neist oma peavalitsus, 1924. aastal \u00fchendati politsei juhtimine. Politsei Peavalits...", "source_url": "https://www.politsei.ee/et/juhend/ajalugu/politsei-ajalugu"}}, {"content": {"chunk": "Politseiharidust andis aastatel 1925-1940 Politseikool, mis asus Tallinnas Lai tn 48. Koolis oli l\u00f5petajaid 1300. Kriminaalpolitsei poolt avastatud kuritegude protsent ei langenud 1923. aastast alates enam alla 60 protsendi. Esimesel iseseisvusajal langes teenistus\u00fclesandeid t\u00e4ites 29 politseinikku. 17. juunil 1940 okupeeris NSVL Eesti. Politsei kui institutsioon likvideeriti. Peaaegu kogu k\u00f5rgem juhtkond hukkus vangilaagrites, konstaableist ja kordnikest j\u00f5udis osa kodumaale tagasi.\nEesti politsei taasloomise protsess algas n\u00f5ukogude okupatsiooni ajal. 1. m\u00e4rtsil 1991 asus senise miilitsa asemel t\u00f6\u00f6le politsei. Eesti riiklik iseseisvus taastati 20. augustil 1991. Eesti taasloodud politsei jagunes vastavalt oma \u00fclesannetele v\u00e4li-, liiklus-, kriminaal- ja kuritegude eeluurimisega tegelevaks politseiks, mida juhtis Politseiamet. 1993. aastal loodi Kaitsepolitseiamet. Novembris 1990 loodi 19 politseiprefektuuri, 1991 kaotati Kohtla-J\u00e4rve Politseiprefektuur ja Sillam\u00e4e Politseiprefektuur, asemele loodi Ida-Viru Politseiprefektuur ning 1994 \u00fchendati Raudteepolitsei Prefektuur regionaalsete prefektuuridega.\n2004. aastal loodi neli prefektuuri: P\u00f5hja, L\u00e4\u00e4ne, Ida ja L\u00f5una prefektuur. Politsei t\u00f6\u00f6d juhib politseipeadirektor, kaitsepolitseid kaitsepolitsei peadirektor. Politseiharidust annab Sisekaitseakadeemia politseikolled\u017eis.", "imgurl": "", "title": "Politsei ajalugu - Ajalugu - Politsei- ja Piirivalveamet", "description": "Eesti politsei asutati 12. novembril 1918. Kriminaalpolitsei asutati 5. jaanuaril 1920 ja kaitsepolitsei (aastast 1925 poliitiline politsei) 12. aprillil 1920. Politsei koosnes kolmest harust: v\u00e4lis-, kriminaal-ja poliitiline politsei. Esimestel aastatel oli iga\u00fchel neist oma peavalitsus, 1924. aastal \u00fchendati politsei juhtimine. Politsei Peavalits...", "source_url": "https://www.politsei.ee/et/juhend/ajalugu/politsei-ajalugu"}}]