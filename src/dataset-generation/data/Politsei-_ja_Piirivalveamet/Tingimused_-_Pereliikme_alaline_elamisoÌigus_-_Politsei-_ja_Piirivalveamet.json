[{"content": {"chunk": "Tingimused\nKes on Euroopa Liidu kodaniku pereliige?\nPereliikmeks loetakse sind, kui oled v\u00e4lismaalane, kes ise ei ole Euroopa Liidu kodanik aga oled Euroopa Liidu (v.a Eesti) kodaniku:\n\n- abikaasa\n- kuni 21-aastane laps v\u00f5i \u00fclalpeetav t\u00e4isealine laps, s.o \u00fclalpeetav laps\n- abikaasa kuni 21-aastane laps v\u00f5i \u00fclalpeetav t\u00e4isealine laps, s.o \u00fclalpeetav laps\n- \u00fclalpeetav vanem v\u00f5i vanavanem\n- abikaasa \u00fclalpeetav vanem v\u00f5i vanavanem\n- \u00fclalpeetav v\u00f5i leibkonnaliige, kellel on Euroopa Liidu kodanikuga \u00fchine majapidamine l\u00e4hteriigis\n- muu \u00fclalpeetav isik v\u00f5i isik, kes vajab Euroopa Liidu kodaniku poolt hooldamist\nMis on alaline elamis\u00f5igus?\nAlaline elamis\u00f5igus on \u00f5igus elada Eestis t\u00e4htajatult.\nMis tingimustel saab alalise elamis\u00f5iguse?\nSaad taotleda alalist elamis\u00f5igust, et elada Eestis t\u00e4htajatult, kui oled Euroopa Liidu kodaniku pereliige, kes on Eestis p\u00fcsivalt elanud 5 aastat j\u00e4rjest, ja kelle elukoht on Eestis registreeritud. Alalise elamis\u00f5igusega Euroopa Liidu kodaniku pereliige on Eesti alaline elanik.\nPane t\u00e4hele! Teatud erandlikel juhtudel on v\u00f5imalik alaline elamis\u00f5iguse saada enne 5 aasta t\u00e4itumist. K\u00fcsi migratsioonin\u00f5ustajalt. (https://www.politsei.ee/et/migratsiooninoustajad)", "imgurl": "", "title": "Tingimused - Pereliikme alaline elamis\u00f5igus - Politsei- ja Piirivalveamet", "description": "Kes on Euroopa Liidu kodaniku pereliige?. Pereliikmeks loetakse sind, kui oled v\u00e4lismaalane, kes ise ei ole Euroopa Liidu kodanik aga oled Euroopa Liidu (v. a Eesti) kodaniku:. abikaasa. kuni 21-aastane laps v\u00f5i \u00fclalpeetav t\u00e4isealine laps, s. o \u00fclalpeetav laps. abikaasa kuni 21-aastane laps v\u00f5i \u00fclalpeetav t\u00e4isealine laps, s. o \u00fclalpeetav laps. \u00fclal...", "source_url": "https://www.politsei.ee/et/juhend/pereliikme-alaline-elamisoigus"}}]