[{"content": {"chunk": "Mis need on?\nPolitsei- ja Piirivalveameti meediasuhtluse p\u00f5him\u00f5tted l\u00e4htuvad asutuse p\u00f5hiv\u00e4\u00e4rtustest, ajakirjanduse ja suhtekorraldajate eetikakoodeksitest ning kehtivatest \u00f5igusaktidest.\nMeediasuhtlust PPAs korraldab kommunikatsioonib\u00fcroo, kes aitab leida ajakirjanike k\u00fcsimustele vastuseid, vahendab intervjuusoove ja on ajakirjanike esmane infokontakt.\nS\u00fcndmuste v\u00f5i kuriteoteate kohta antav esmane info sisaldab \u00fcldjuhul s\u00fcndmuse l\u00fchikirjeldust, selle toimumise kohta (maakonna, k\u00fcla/asula, suuremates asulates t\u00e4nava nimetus) ja aega; andmeid vigastatu v\u00f5i hukkunu kohta, kuid hukkunute puhul mitte enne, kui l\u00e4hedasi on surmast teavitatud ning andmed s\u00fcndmuskohal kinni peetud kahtlustatava kohta (sugu, vanus/s\u00fcnniaasta). Konkreetse \u00f5iguserikkumise menetlejal v\u00f5i s\u00fcndmuse lahendajal on \u00f5igus t\u00e4psemalt piiritleda esmase infona avaldamisele kuuluva informatsiooni mahtu.\nKriminaalmenetlust juhib prokuratuur, seet\u00f5ttu saab kriminaalmenetluste kohta t\u00e4iendavat infot eelk\u00f5ige vastava ringkonnaprokuratuuri pressiesindajalt. Teised osapooled, sh politsei, v\u00f5ib kohtueelse menetluse andmeid avaldada \u00fcksnes kriminaalmenetluse seadustikus s\u00e4testatud tingimustel ning menetlust juhtiva prokur\u00f6ri loal.\nInfo edastamisel s\u00fcndmuses osalejate kohta avaldame inimese soo ja vanuse (s\u00fcnniaasta). Inimese eesnime avalikustame vaid juhul, kui tema isik ei ole sellega kolmandatele isikutele tuvastatav. Alaealise puhul m\u00e4rgime ainult tema soo ja vanuse.", "imgurl": "", "title": "Mis need on? - Meediasuhtluse p\u00f5him\u00f5tted - Politsei- ja Piirivalveamet", "description": "Politsei- ja Piirivalveameti meediasuhtluse p\u00f5him\u00f5tted l\u00e4htuvad asutuse p\u00f5hiv\u00e4\u00e4rtustest, ajakirjanduse ja suhtekorraldajate eetikakoodeksitest ning kehtivatest \u00f5igusaktidest. Meediasuhtlust PPAs korraldab kommunikatsioonib\u00fcroo, kes aitab leida ajakirjanike k\u00fcsimustele vastuseid, vahendab intervjuusoove ja on ajakirjanike esmane infokontakt. S\u00fcndmus...", "source_url": "https://www.politsei.ee/et/juhend/meediasuhtluse-pohimotted"}}, {"content": {"chunk": "Joobeseisundis s\u00f5idukit juhtinud inimese puhul ei avaldata detailset infot joobeseisundi kohta, kuna tegemist on isiku terviseseisundit puudutava delikaatse infoga, mille avaldamine eeldab isikuandmete kaitse seaduse kohaselt inimese enda n\u00f5usolekut.\nPommi\u00e4hvardust v\u00f5i \u00e4kkr\u00fcnnakut puudutava info avalikustamisel peame silmas, et nende teemade kajastamine v\u00f5ib kaasa tuua analoogsete \u00e4hvarduste sagenemise.\nEetilistel kaalutlustel ei avalda Politsei- ja Piirivalveamet detailset infot enesetappude, v\u00e4gistamisjuhtumite ja teiste seksuaalse enesem\u00e4\u00e4ramise vastaste s\u00fc\u00fctegude kohta.\nTeise riigi menetluses oleva s\u00fc\u00fcteoasja edastame infot vaid selle riigi \u00f5iguskaitseorgani n\u00f5usolekul.\nVastavalt Karistusregistri seadusele ei avalikusta politsei inimese karistusregistri andmeid kolmandatele isikutele. Inimeste piltide v\u00e4ljastamise keelab Isikuandmete kaitse seadus.\nAjakirjanike kaasamine s\u00fcndmusele v\u00f5i PPA ametialaste \u00fclesannete t\u00e4itmise juurde tuleb kokku leppida PPA kommunikatsioonib\u00fcrooga ning vajalik on ka s\u00fcndmuse lahendamise eest vastutava ametniku luba. S\u00fcndmuskohal eeldame ajakirjanikult, et ta eranditult j\u00e4rgib politseiametnike korraldusi ning kommunikatsioonit\u00f6\u00f6taja, prokur\u00f6ri v\u00f5i politseiametniku n\u00f5udmisel koosk\u00f5lastab salvestatud materjalidest avalikustamisele mineva osa. Samuti eeldame ajakirjanikult, et ta j\u00e4rgiks s\u00fcndmuskohal Eesti ajakirjanduseetika koodeksit, Isikuandmete kaitse seaduse ning muid \u00f5igusaktidest tulenevaid n\u00f5udeid.\nKriminaalstatistikat avalikustab vastavalt kehtivale Kriminaalstatistika avalikustamise korrale Justiitsministeerium", "imgurl": "", "title": "Mis need on? - Meediasuhtluse p\u00f5him\u00f5tted - Politsei- ja Piirivalveamet", "description": "Politsei- ja Piirivalveameti meediasuhtluse p\u00f5him\u00f5tted l\u00e4htuvad asutuse p\u00f5hiv\u00e4\u00e4rtustest, ajakirjanduse ja suhtekorraldajate eetikakoodeksitest ning kehtivatest \u00f5igusaktidest. Meediasuhtlust PPAs korraldab kommunikatsioonib\u00fcroo, kes aitab leida ajakirjanike k\u00fcsimustele vastuseid, vahendab intervjuusoove ja on ajakirjanike esmane infokontakt. S\u00fcndmus...", "source_url": "https://www.politsei.ee/et/juhend/meediasuhtluse-pohimotted"}}, {"content": {"chunk": "PPA t\u00f6\u00f6valdkonnale omaselt on ameti valvepressiesindajad erakorraliste s\u00fcndmuste kohta info andmiseks ajakirjanikele k\u00e4ttesaadavad ka n\u00e4dalavahetustel.", "imgurl": "", "title": "Mis need on? - Meediasuhtluse p\u00f5him\u00f5tted - Politsei- ja Piirivalveamet", "description": "Politsei- ja Piirivalveameti meediasuhtluse p\u00f5him\u00f5tted l\u00e4htuvad asutuse p\u00f5hiv\u00e4\u00e4rtustest, ajakirjanduse ja suhtekorraldajate eetikakoodeksitest ning kehtivatest \u00f5igusaktidest. Meediasuhtlust PPAs korraldab kommunikatsioonib\u00fcroo, kes aitab leida ajakirjanike k\u00fcsimustele vastuseid, vahendab intervjuusoove ja on ajakirjanike esmane infokontakt. S\u00fcndmus...", "source_url": "https://www.politsei.ee/et/juhend/meediasuhtluse-pohimotted"}}]