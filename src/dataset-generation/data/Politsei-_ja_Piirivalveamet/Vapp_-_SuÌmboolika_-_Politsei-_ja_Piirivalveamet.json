[{"content": {"chunk": "Vapp\nKokkuleppeliselt on Politsei- ja Piirivalveameti \u00fcldvapiks politsei vapp.\nPolitsei vapp on kilbikujuline. Sinisel taustal on kujutatud tagajalgadele p\u00fcstit\u00f5usnud h\u00f5bedast l\u00f5vi, kes esik\u00e4ppadega hoiab v\u00e4ikest riigivappi. L\u00f5vi valimisel vapiloomaks on l\u00e4htutud t\u00f5igast, et just sellele loomale on iseloomulike omadustena omistatud \u00f5ilsust ja julgust. L\u00f5vi on ka riigivapi vapiloom. Looma p\u00fcstiseisev asend s\u00fcmboliseerib valmisolekut tegutsemiseks. L\u00f5vi on kujutatud h\u00f5bedasena, sest seegi v\u00e4rv s\u00fcmboliseerib \u00f5ilsust ja mehisust. V\u00e4ikese riigivapi hoidmine esik\u00e4ppade vahel t\u00e4hendab valmisolekut avaliku korra ja riigi huvide kaitseks. Taustav\u00e4rv on sinine, mis on \u00fchtlasi ka \u00fcks lipuv\u00e4rvidest, s\u00fcmboliseerides rahu ja stabiilsust. Vapi kujundamisel on l\u00e4htutud ajaloolistest traditsioonidest ja v\u00f5etud aluseks Eesti politsei ametim\u00e4rgi kujundus 1930ndatest aastatest, mida on heraldiliselt korrastatud.", "imgurl": "", "title": "Vapp - S\u00fcmboolika - Politsei- ja Piirivalveamet", "description": "Kokkuleppeliselt on Politsei- ja Piirivalveameti \u00fcldvapiks politsei vapp. Politsei vapp. Politsei vapp on kilbikujuline. Sinisel taustal on kujutatud tagajalgadele p\u00fcstit\u00f5usnud h\u00f5bedast l\u00f5vi, kes esik\u00e4ppadega hoiab v\u00e4ikest riigivappi. L\u00f5vi valimisel vapiloomaks on l\u00e4htutud t\u00f5igast, et just sellele loomale on iseloomulike omadustena omistatud \u00f5ilsus...", "source_url": "https://www.politsei.ee/et/juhend/suemboolika"}}, {"content": {"chunk": "Eesti piirivalve erim\u00e4rgi kujundas kunstnik G\u00fcnther Reindorff piirivalve 10. aastap\u00e4evaks 1932. aastal. Piirivalve erim\u00e4rgi kandvaks ideeks on piiriposti ette paigutatud m\u00f5\u00f5ka hoidva kotka kujund. Rahvuseeposest tuntud P\u00f5hjakotka avatud tiibadega figuur s\u00fcmboliseerib valvsust, vaprust ja v\u00f5itlusvalmidust. Eraldusm\u00e4rk Piirikotkas s\u00fcmboliseerib endise ja t\u00e4nap\u00e4evase piirivalve tegevuse ja traditsioonide j\u00e4rjepidevust. Diagonaalselt paigutatud rahvusv\u00e4rvi stiliseeritud piiripostil koos posti \u00fclaosas paikneva Eesti v\u00e4ikese kuldv\u00e4rvilise riigivapiga v\u00e4ljendavad rahvusvabariigi ajaloolisi ideaale. Kaheteralist m\u00f5\u00f5ka hoidev t\u00f5stetud tiibadega kotkas v\u00e4ljendab Eesti riigi kaitsmise ideed, relvastatud piirivalvurite valvsust ning kindlameelsust, kuid ka hoiatust mistahes vaenulikkuse suhtes. M\u00f5\u00f5gaga kotkas on h\u00f5bedav\u00e4rviline. H\u00f5bedast p\u00f5hjakotkast ja rahvusv\u00e4rvides piiriposti \u00fcmbritseb h\u00f5bedast v\u00e4rvi tammelehtedest p\u00e4rg kui \u00fchtekuuluvuse ja mehisuse s\u00fcmbol. Eraldusm\u00e4rgi alumises osas tammep\u00e4rga \u00fchendaval h\u00f5bedasel lindil on Eesti piirivalve asutamise kuup\u00e4ev 1.november 1922.", "imgurl": "", "title": "Vapp - S\u00fcmboolika - Politsei- ja Piirivalveamet", "description": "Kokkuleppeliselt on Politsei- ja Piirivalveameti \u00fcldvapiks politsei vapp. Politsei vapp. Politsei vapp on kilbikujuline. Sinisel taustal on kujutatud tagajalgadele p\u00fcstit\u00f5usnud h\u00f5bedast l\u00f5vi, kes esik\u00e4ppadega hoiab v\u00e4ikest riigivappi. L\u00f5vi valimisel vapiloomaks on l\u00e4htutud t\u00f5igast, et just sellele loomale on iseloomulike omadustena omistatud \u00f5ilsus...", "source_url": "https://www.politsei.ee/et/juhend/suemboolika"}}]