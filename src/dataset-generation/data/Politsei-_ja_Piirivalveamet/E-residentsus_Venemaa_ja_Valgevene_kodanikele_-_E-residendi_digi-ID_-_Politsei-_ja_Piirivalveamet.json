[{"content": {"chunk": "E-residentsus Venemaa ja Valgevene kodanikele\nEsmakordsed Venemaa ja Valgevene kodanikest taotlejad ei saa enam liituda e-residentsuse programmiga.\nPeadirektori 11.03.2022 korraldusega nr 1.1-4.1/12 piiratakse Venemaa ja Valgevene kodanike v\u00f5imalusi esmakordselt taotleda Eesti e-residendi digitaalset isikutunnistust. See t\u00e4hendab, et esmakordseid e-residendi digitaalse isikutunnistuse v\u00e4ljaandmise taotluseid ei rahuldata. V\u00e4ljastuskohtades v\u00e4ljastamist ootavate Vene F\u00f6deratsiooni ja Valgevene kodanike esmakordsed e-residendi digitaalsed isikutunnistused tunnistatakse kehtetuks.\nVenemaa ja Valgevene kodanikest e-residendid, kelle digitaalse isikutunnistuse kehtivusaeg on l\u00f5ppemas, saavad esitada korduvtaotluse uue digitaalsele isikutunnistuse menetlemiseks. Iga taotleja puhul hinnatakse kaasusp\u00f5hiselt v\u00f5imalikke uusi riske ning tema senist panust Eesti majandusse ja kultuuri. Seaduse kohaselt on e-residendi digi-ID v\u00e4ljaandmise taotluse menetlemiseks aega 30 p\u00e4eva, mida on asjaolude uurimiseks v\u00f5imalik pikendada.\nPiirangud on tingitud Venemaa ja Valgevene agressioonist Ukrainas ning Eesti Vabariik rakendab neid koosk\u00f5las Venemaa ja Valgevene vastu suunatud rahvusvaheliste sanktsioonidega. Piirangute eesm\u00e4rk on v\u00e4ltida ohtu, et Eesti e-residentsuse programmi kaudu loodavaid ettev\u00f5tteid kasutatakse Ukraina vastu suunatud s\u00f5jalise r\u00fcnnaku rahastamiseks ja sanktsioonidest m\u00f6\u00f6dahiilimiseks.\nMiks peatati e-residentsuse andmine neile Venemaa ja Valgevene kodanikele, kes seda esmakordselt taotlevad?", "imgurl": "", "title": "E-residentsus Venemaa ja Valgevene kodanikele - E-residendi digi-ID - Politsei- ja Piirivalveamet", "description": ". Esmakordsed Venemaa ja Valgevene kodanikest taotlejad ei saa enam liituda e-residentsuse programmiga. Peadirektori 11. 03. 2022 korraldusega nr 1. 1-4. 1/12 piiratakse Venemaa ja Valgevene kodanike v\u00f5imalusi esmakordselt taotleda Eesti e-residendi digitaalset isikutunnistust. See t\u00e4hendab, et esmakordseid e-residendi digitaalse isikutunnistuse v\u00e4...", "source_url": "https://www.politsei.ee/et/juhend/e-residendi-digi-id/e-residentsus-venemaa-ja-valgevene-kodanikele"}}, {"content": {"chunk": "Osana Euroopa Liidu finantssanktsioonidest, mis on kehtestatud seoses Venemaa ja Valgevene s\u00f5jalise sissetungiga Ukrainasse, peatas Politsei- ja Piirivalveamet esmakordsete e-residendi digitaalse isikutunnistuse v\u00e4ljaandmise taotluste vastuv\u00f5tu, rahuldamise ning v\u00e4ljastamise Venemaa ja Valgevene kodanikele.\nIsikut t\u00f5endavate dokumentide seaduses \u00a7 20 l\u00f5ikes 2 on s\u00e4testatud, et e-residendile digitaalse isikutunnistuse v\u00e4ljaandmise eesm\u00e4rk on soodustada Eesti majanduse, teaduse, hariduse v\u00f5i kultuuri arengut, luues v\u00f5imaluse kasutada e-teenuseid Eesti digitaalse dokumendiga. Tulenevalt isikut t\u00f5endavate dokumentide seaduses \u00a7 20 l\u00f5ike 3 punktist 2 v\u00f5ib e-residendi digitaalse isikutunnistuse v\u00e4ljaandmisest keelduda kui selle v\u00e4ljaandmine ei ole koosk\u00f5las eeltoodud e-residentsuse eesm\u00e4rgiga. Praeguses julgeolekuolukorras on e-residentsuse v\u00f5imaldamine esmakordsetele Venemaa ja Valgevene kodanikest e-residentsuse taotlejatele vastuolus e-residentsuse eesm\u00e4rgiga ning v\u00f5ib m\u00f5juda Eesti majanduse ja kultuuri arengule kahjustavalt.\nMitmel Venemaa ja Valgevene kodanikul on t\u00e4na e-residentsus?\nE-residendi digitaalse isikutunnistuste kehtivuseks on 5 aastat. Perioodil 01.12.2014-07.03.2022 on e-residendi digitaalne isikutunnistus v\u00e4lja antud 6022 Venemaa ja 1611 Valgevene kodanikule, neist 07.03.2022 seisuga on kehtiv kehtiv e-residendi digitaalne isikutunnistus 4421 Venemaa ja 902 Valgevene kodanikul.\nKas juba kehtivat e-residentsust omavate Venemaa ja Valgevene kodanike digitaalne isikutunnistus tunnistatakse kehtetuks?", "imgurl": "", "title": "E-residentsus Venemaa ja Valgevene kodanikele - E-residendi digi-ID - Politsei- ja Piirivalveamet", "description": ". Esmakordsed Venemaa ja Valgevene kodanikest taotlejad ei saa enam liituda e-residentsuse programmiga. Peadirektori 11. 03. 2022 korraldusega nr 1. 1-4. 1/12 piiratakse Venemaa ja Valgevene kodanike v\u00f5imalusi esmakordselt taotleda Eesti e-residendi digitaalset isikutunnistust. See t\u00e4hendab, et esmakordseid e-residendi digitaalse isikutunnistuse v\u00e4...", "source_url": "https://www.politsei.ee/et/juhend/e-residendi-digi-id/e-residentsus-venemaa-ja-valgevene-kodanikele"}}, {"content": {"chunk": "Kehtiva e-residendi digitaalse isikutunnistuse omanikele Valgevene ja Venemaa kodanike seas j\u00e4\u00e4b see alles, kuid nende suhtes teostatakse k\u00f5rgendatud j\u00e4relkontrolli. Kui tekkib kahtlusi e-residentsuse kasutamise eesm\u00e4rgip\u00e4rasuses, siis Politsei- ja Piirivalveametil on \u00f5igus e-residendi digitaalne isikutunnistus peatada v\u00f5i kehtetuks tunnistada.\nMis saab, kui Venemaa v\u00f5i Valgevene kodaniku e-residendi digitaalne isikutunnistus kaotab kehtivuse?\nVenemaa ja Valgevene kodanikest e-residendid, kelle digitaalse isikutunnistuse kehtivusaeg on l\u00f5ppemas saavad esitada korduvtaotluse uue e-residendi digitaalse isikutunnistuse v\u00e4ljaandmise l\u00e4bivaatamiseks. Korduvtaotluse esitamisel peame veenduma isiku kavatsustes ja tegevuste eesm\u00e4rgile vastavuses.\nMis saab neist, kel on e-residendi digitaalse isikutunnistuse v\u00e4ljaandmise taotlus esitatud ja kes ootavad praegu otsust?\nVenemaa ja Valgevene kodanike esmakordseid e-residendi digitaalse isikutunnistuse v\u00e4ljaandmise taotluseid ei rahuldata, mis t\u00e4hendab, et nende suhtes tehakse v\u00e4ljaandmisest keeldumise otsused. Igat taotlejat teavitatakse otsusest seadusega kehtestatud n\u00f5uetekohaselt.\nMis saab neist esmakordsetest taotlejatest, kelle e-residendi digitaalne isikutunnistus on valmis, aga sellele pole veel v\u00e4ljastuskohta j\u00e4rele tuldud?\nV\u00e4ljastuskohtades v\u00e4ljastamist ootavate Vene F\u00f6deratsiooni ja Valgevene kodanike esmakordsed e-residendi digitaalsed isikutunnistused tunnistatakse kehtetuks. PPA teavitab igat taotlejat kehtetuks tunnistamise otsusest seadusega kehtestatud n\u00f5uetekohaselt.", "imgurl": "", "title": "E-residentsus Venemaa ja Valgevene kodanikele - E-residendi digi-ID - Politsei- ja Piirivalveamet", "description": ". Esmakordsed Venemaa ja Valgevene kodanikest taotlejad ei saa enam liituda e-residentsuse programmiga. Peadirektori 11. 03. 2022 korraldusega nr 1. 1-4. 1/12 piiratakse Venemaa ja Valgevene kodanike v\u00f5imalusi esmakordselt taotleda Eesti e-residendi digitaalset isikutunnistust. See t\u00e4hendab, et esmakordseid e-residendi digitaalse isikutunnistuse v\u00e4...", "source_url": "https://www.politsei.ee/et/juhend/e-residendi-digi-id/e-residentsus-venemaa-ja-valgevene-kodanikele"}}, {"content": {"chunk": "Kas Venemaa ja Valgevene kodanikel, kes on oma e-residendi digitaalse isikutunnistuse tellinud k\u00e4ttesaamiseks v\u00e4lisesindusse, on v\u00f5imalik v\u00e4ljastuskohta muuta?\nV\u00e4ljastuskohta saavad muuta ainult korduvtaotlejad ehk need e-residendid, kellel on juba varasemalt kehtiv e-residendi digitaalne isikutunnistus olnud. V\u00e4ljastuskoha muutmise puhul tuleb tasuda riigil\u00f5iv. L\u00e4hemalt loe siit: https://www.politsei.ee/et/juhend/e-residendi-digi-id/kattesaamine (https://www.politsei.ee/et/juhend/e-residendi-digi-id/kattesaamine)\nMillised piirangud e-residentsuse andmise peatamisega kaasnevad?\nVenemaa ja Valgene kodanikel, kes ei ole varasemalt Eesti e-residendi digitaalset isikutunnistust omanud, kaob v\u00f5imalus seda saada. See t\u00e4hendab, et neil ei teki ka v\u00f5imalust kasutada e-residendi digitaalse isikutunnistuse abil Eesti avaliku ja erasektori e-teenuseid ja luua kaugteel Eesti ettev\u00f5tteid, mis annavad v\u00f5imaluse tegutseda ka Euroopa Liidu turul.\nKuidas riik tagab, et juba e-residentsust omavad v\u00e4lismaalased seda kurjasti \u00e4ra ei kasuta?\nIgale e-residendi digitaalse isikutunnistuse taotlejale tehakse p\u00f5hjalik taustakontroll, kaasates vajadusel ka teisi riigiasutusi (nt Maksu- ja Tolliamet, Rahapesu Andmeb\u00fcroo, Kaitsepolitseiamet) ning hinnatakse \u00fcksikasjalikult taotluse eesm\u00e4rgip\u00e4rasust saamaks kindlust, kas iga e-residenti on ikka see, kellena ta end v\u00e4idab olevat ja et tema tegevus on seaduslik koosk\u00f5las Eesti riigi huvidega. Kui tuvastatakse, et e-residendi staatust on kuritarvitatud, tunnistatakse see kehtetuks.", "imgurl": "", "title": "E-residentsus Venemaa ja Valgevene kodanikele - E-residendi digi-ID - Politsei- ja Piirivalveamet", "description": ". Esmakordsed Venemaa ja Valgevene kodanikest taotlejad ei saa enam liituda e-residentsuse programmiga. Peadirektori 11. 03. 2022 korraldusega nr 1. 1-4. 1/12 piiratakse Venemaa ja Valgevene kodanike v\u00f5imalusi esmakordselt taotleda Eesti e-residendi digitaalset isikutunnistust. See t\u00e4hendab, et esmakordseid e-residendi digitaalse isikutunnistuse v\u00e4...", "source_url": "https://www.politsei.ee/et/juhend/e-residendi-digi-id/e-residentsus-venemaa-ja-valgevene-kodanikele"}}]