[{"content": {"chunk": "Eesti ajutine kontrolljoon ehk riigipiir ja tema m\u00e4\u00e4ratlus on reguleeritud riigipiiri seadusega. Riigipiir on katkematu ja suletud m\u00f5tteline joon ning seda m\u00f6\u00f6da kulgev vertikaalpind, millega piiritletakse Eesti maa-ala, territoriaalmeri, piiriveekogude Eestile kuuluvad osad, maap\u00f5u ja \u00f5huruum.\nPiiririba on maismaal kuni 10 meetri laiune riigipiiriga paralleelselt kulgev maa-ala piirijoonest sisemaa poole. Eristatakse kahte t\u00fc\u00fcpi piiririba: geomeetriline (sirgjoon kahe punkti vahel) ja orograafiline ehk looduslik piirijoon. Looduslikul piirijoonel on piiriribaks maa-ala piirij\u00f5e, -oja v\u00f5i -tee sisemaa suunalisi lookeid \u00fchendava sirge l\u00e4htejooneni ning sellega paralleelselt kulgev kuni 10 meetri laiune maariba sisemaa poole.\nPiiriribal on keelatud igasugune tegevus, mis ei ole seotud piirim\u00e4rkide ja piiririba korrashoidmise ja kontrollimise ning riigipiiri valvamisega v\u00f5i sisepiiri \u00fcletamisega. Piiriribal on lubatud viibimine ka Politsei ja Piirivalveameti poolt tellitud ehitus- v\u00f5i hooldust\u00f6\u00f6de teostajal.\nAjutine kontrolljoon on katkematu m\u00f5tteline joon ja seda m\u00f6\u00f6da kulgev vertikaaltasapind, mis eraldab Eesti jurisdiktsioonile alluvat Eesti territooriumi sellele mittealluvast Eesti osast. Ajutise kontrolljoone koordinaadid m\u00e4\u00e4ratakse kindlaks Vabariigi Valitsuse m\u00e4\u00e4rusega. RiPS m\u00f5istes on kontrolljoon samav\u00e4\u00e4rne riigipiiriga.", "imgurl": "", "title": "\u00d5iguslikud alused - Politsei- ja Piirivalveamet", "description": "Eesti ajutine kontrolljoon ehk riigipiir ja tema m\u00e4\u00e4ratlus on reguleeritud riigipiiri seadusega. Riigipiir on katkematu ja suletud m\u00f5tteline joon ning seda m\u00f6\u00f6da kulgev vertikaalpind, millega piiritletakse Eesti maa-ala, territoriaalmeri, piiriveekogude Eestile kuuluvad osad, maap\u00f5u ja \u00f5huruum. Piiririba on maismaal kuni 10 meetri laiune riigipiiri...", "source_url": "https://www.politsei.ee/et/oiguslikud-alused"}}, {"content": {"chunk": "Riigipiiri valvamiseks v\u00f5ib politsei liikuda takistamatult jalgsi ja s\u00f5idukitega riigipiiri ja piiriveekogudega piirnevatel v\u00f5i sinna viivatel ajutistel ja erateedel ning kallasradadel ilma omaniku v\u00f5i valdaja n\u00f5usolekuta. PPA poolt tellitud ehitus- v\u00f5i hooldust\u00f6\u00f6de teostajal on kohustus koosk\u00f5lastada ajutiste ja erateede kasutamine selle omaniku v\u00f5i valdajaga.", "imgurl": "", "title": "\u00d5iguslikud alused - Politsei- ja Piirivalveamet", "description": "Eesti ajutine kontrolljoon ehk riigipiir ja tema m\u00e4\u00e4ratlus on reguleeritud riigipiiri seadusega. Riigipiir on katkematu ja suletud m\u00f5tteline joon ning seda m\u00f6\u00f6da kulgev vertikaalpind, millega piiritletakse Eesti maa-ala, territoriaalmeri, piiriveekogude Eestile kuuluvad osad, maap\u00f5u ja \u00f5huruum. Piiririba on maismaal kuni 10 meetri laiune riigipiiri...", "source_url": "https://www.politsei.ee/et/oiguslikud-alused"}}, {"content": {"chunk": "Politseil on \u00f5igus piirata isikute liikumist ja viibimist piiril\u00e4hedasel alal.\nK\u00f5ik isikud peavad piiriv\u00f6\u00f6ndis ja piiriveekogul elluviidavast tegevusest teavitama Politsei- ja Piirivalveametit v\u00e4hemalt 72 tundi enne tegevuse toimumist, kui nende tegevus v\u00f5ib takistada v\u00e4lispiiri valvamist v\u00f5i h\u00e4irida piirirahu. Tegevusest teavitamisel tuleb esitada Politsei- ja Piirivalveametile oma ees- ja perekonnanimi, kontaktandmed, tegevuse toimumise aeg ja koht ning tegevuse kirjeldus ja selle asjaolud.\nV\u00e4lispiiri valvamist takistavad v\u00f5i piirirahu h\u00e4irivad tegevused piiriv\u00f6\u00f6ndis on l\u00f5hkamist\u00f6\u00f6, kaevandust\u00f6\u00f6, mehitamata \u00f5hus\u00f5iduki k\u00e4itamine, \u00f5ppus, ajujaht, v\u00f5istlus, muu \u00fcritus v\u00f5i tegevus, mis v\u00f5ib takistada v\u00e4lispiiri valvamist v\u00f5i h\u00e4irida piirirahu.\nV\u00e4lispiiri valvamist takistavad v\u00f5i piirirahu h\u00e4irivad tegevused piiriveekogul on l\u00f5hkamist\u00f6\u00f6, mehitamata \u00f5hus\u00f5iduki k\u00e4itamine, allveetegevus, j\u00e4\u00e4tee rajamine, \u00f5ppus, v\u00f5istlus, muu \u00fcritus v\u00f5i tegevus, mis v\u00f5ib takistada v\u00e4lispiiri valvamist v\u00f5i h\u00e4irida piirirahu.\nPiirire\u017eiimi ala ja riigipiiri l\u00e4heduses viibimine on t\u00e4histatud vastavate t\u00e4histustega. Vastavalt siseministri 06.05.2015 m\u00e4\u00e4rusele nr 28 \u201eRiigipiiri valvamist, piirikontrolli ja piirire\u017eiimi tagamist h\u00f5lbustavate m\u00e4rkide kuju, konstruktsioonid, elemendid ja m\u00f5\u00f5tmed ning nende paigaldamise kord.\u201c\nPiiririba l\u00e4heduses on paigaldatud j\u00e4rgmised hoiatusm\u00e4rgid:\n\nVeekogule mineku registreerimine\nhttps://piiriveekogu.ee (https://piiriveekogu.ee/)", "imgurl": "", "title": "\u00d5iguslikud alused - Politsei- ja Piirivalveamet", "description": "Eesti ajutine kontrolljoon ehk riigipiir ja tema m\u00e4\u00e4ratlus on reguleeritud riigipiiri seadusega. Riigipiir on katkematu ja suletud m\u00f5tteline joon ning seda m\u00f6\u00f6da kulgev vertikaalpind, millega piiritletakse Eesti maa-ala, territoriaalmeri, piiriveekogude Eestile kuuluvad osad, maap\u00f5u ja \u00f5huruum. Piiririba on maismaal kuni 10 meetri laiune riigipiiri...", "source_url": "https://www.politsei.ee/et/oiguslikud-alused"}}, {"content": {"chunk": "Meelespea mehitamata \u00f5hus\u00f5iduki sh drooni lennutajale\nhttps://www.politsei.ee/et/lennuloa-taotlemine (https://www.politsei.ee/et/lennuloa-taotlemine)\n\nRiigipiiri seadus\nhttps://www.riigiteataja.ee/akt/116062017027 (https://www.riigiteataja.ee/akt/116062017027?leiaKehtiv)\n\nPiirire\u017eiimi eeskirja kinnitamine\nhttps://www.riigiteataja.ee/akt/106072016035 (https://www.riigiteataja.ee/akt/106072016035?leiaKehtiv)\n\nRiigipiiri valvamist, piirikontrolli ja piirire\u017eiimi tagamist h\u00f5lbustavate m\u00e4rkide kuju, konstruktsioonid, elemendid ja m\u00f5\u00f5tmed ning nende paigaldamise kord\nhttps://www.riigiteataja.ee/akt/108052015011 (https://www.riigiteataja.ee/akt/108052015011)", "imgurl": "", "title": "\u00d5iguslikud alused - Politsei- ja Piirivalveamet", "description": "Eesti ajutine kontrolljoon ehk riigipiir ja tema m\u00e4\u00e4ratlus on reguleeritud riigipiiri seadusega. Riigipiir on katkematu ja suletud m\u00f5tteline joon ning seda m\u00f6\u00f6da kulgev vertikaalpind, millega piiritletakse Eesti maa-ala, territoriaalmeri, piiriveekogude Eestile kuuluvad osad, maap\u00f5u ja \u00f5huruum. Piiririba on maismaal kuni 10 meetri laiune riigipiiri...", "source_url": "https://www.politsei.ee/et/oiguslikud-alused"}}]