[{"content": {"chunk": "\u00dcldinfo\nMis on elamisluba pereliikmega liitumiseks?\nElamisluba annab sulle v\u00f5imaluse tulla Eesti kodaniku v\u00f5i Eestis elamisloa alusel elava v\u00e4lismaalase kutsel Eestisse elama selleks, et liituda siin l\u00e4hedase pereliikmega, v\u00f5i koos temaga Eestisse saabudes siin \u00fchiselt elama asuda. Elamisloa andmisel v\u00e4ljastatakse sulle elamisloakaart.\nMis on elamisloakaart?\nElamisloakaart on sinu Eestis elamise \u00f5igust t\u00f5endav dokument, mis on \u00fchtlasi ka sinu isikutunnistus. Elamisloakaardil on sinu isikuandmed, elamisloa andmed, foto ja s\u00f5rmej\u00e4ljekujutised.\nKellele?\nSaad taotleda elamisluba lapse v\u00f5i lapselapse juurde elama asumiseks, kui:\n\n- oled v\u00e4lismaalane\n- vajad hooldust, mida ei ole v\u00f5imalik saada elukohaj\u00e4rgses v\u00f5i muus riigis\n- sul ei ole muul alusel Eesti elamisluba.\nKes on v\u00e4lismaalane?\nV\u00e4lismaalane on inimene, kes ei ole Eesti ega Euroopa Liidu kodanik (s.o Euroopa Liidu liikmesriikide, Islandi, Liechtensteini, Norra ega \u0160veitsi kodanik).\nMillised on n\u00f5uded lapsele v\u00f5i lapselapsele?\nVanemale v\u00f5i vanavanemale elamisloa saamiseks pead lapse v\u00f5i lapselapsena vastama j\u00e4rgmistele tingimustele.", "imgurl": "", "title": "\u00dcldinfo - Elamisluba vanemale v\u00f5i vanavanemale pereliikme juurde elama asumiseks - Politsei- ja Piirivalveamet", "description": "Mis on elamisluba pereliikmega liitumiseks?. Elamisluba annab sulle v\u00f5imaluse tulla Eesti kodaniku v\u00f5i Eestis elamisloa alusel elava v\u00e4lismaalase kutsel Eestisse elama selleks, et liituda siin l\u00e4hedase pereliikmega, v\u00f5i koos temaga Eestisse saabudes siin \u00fchiselt elama asuda. Elamisloa andmisel v\u00e4ljastatakse sulle elamisloakaart. Mis on elamisloakaa...", "source_url": "https://www.politsei.ee/et/juhend/elamisluba-vanemale-voi-vanavanemale-pereliikme-juurde-elama-asumiseks"}}, {"content": {"chunk": "- Oled Eesti kodanik v\u00f5i v\u00e4lismaalane, kes elab Eestis alalise kehtivusega elamisloa alusel.\n- Sinu elukoht on registreeritud Eesti rahvastikuregistris (https://www.eesti.ee/et/eluase-ja-keskkond/eluasemega-kaasnevad-teenused/elukoha-registreerimine) ja omad tegelikku eluruumi Eestis.\n- Sul on piisav sissetulek (kahekordne toimetulekupiir) Eestis toime tulemiseks, millega suudad kanda vanema v\u00f5i vanavanema hooldus- ja ravikulud. Toimetulekupiir kehtestatakse igal aastal riigieelarve seadusega.\nKutse allkirjastamisega kinnitab laps v\u00f5i lapselaps \u00fchtlasi k\u00f5igi nende tingimuste t\u00e4itmist.\nKui kauaks elamisluba pereliikmega liitumiseks antakse?\nElamisluba pereliikmega liitumiseks antakse kuni 5 aastaks, kuid mitte kauemaks kui kutsuja elamisloa kehtivusajaks.\nKui kauaks elamisluba pereliikmega liitumiseks pikendatakse?\nElamisluba pereliikmega liitumiseks v\u00f5ib pikendada kuni 10 aastaks korraga, kuid mitte kauemaks kui kutsuja elamisloa kehtivusajaks.\nMilliste piirangutega pean arvestama?\nSinu elamisloa kehtivusaeg s\u00f5ltub sellest, kui kaua kehtib selle isiku elamisluba, kes sind Eestisse kutsus, ja kutsuja ei ole Eesti kodanik.\nKuidas saab sinu v\u00e4lismaalasest pereliige sind l\u00fchiajaliselt Eestis k\u00fclastada?\nKui sinu pereliige, kes on v\u00e4lismaalane, soovib sind Eestis l\u00fchiajaliselt k\u00fclastada, siis peab tal olema selleks seaduslik alus. Seaduslik alus Eesti k\u00fclastamisel v\u00f5ib olla viisa, m\u00f5nede riikidega kehtib viisavabadus.", "imgurl": "", "title": "\u00dcldinfo - Elamisluba vanemale v\u00f5i vanavanemale pereliikme juurde elama asumiseks - Politsei- ja Piirivalveamet", "description": "Mis on elamisluba pereliikmega liitumiseks?. Elamisluba annab sulle v\u00f5imaluse tulla Eesti kodaniku v\u00f5i Eestis elamisloa alusel elava v\u00e4lismaalase kutsel Eestisse elama selleks, et liituda siin l\u00e4hedase pereliikmega, v\u00f5i koos temaga Eestisse saabudes siin \u00fchiselt elama asuda. Elamisloa andmisel v\u00e4ljastatakse sulle elamisloakaart. Mis on elamisloakaa...", "source_url": "https://www.politsei.ee/et/juhend/elamisluba-vanemale-voi-vanavanemale-pereliikme-juurde-elama-asumiseks"}}]