[{"content": {"chunk": "L\u00e4hisuhtev\u00e4givalla ennetuskampaania\n2018. aasta juunis toimus kampaania \"Aga mina julgen sekkuda\", mille eesm\u00e4rk oli kutsuda inimesi \u00fcles m\u00e4rkama l\u00e4hisuhtev\u00e4givalda ja sellest teavitama ning olema ise seejuures eeskujuks. \u00dckski l\u00e4hisuhtev\u00e4givalla ohver ei tohiks tunda, et ta on selle probleemiga \u00fcksi. Ohvrid julgevad anda v\u00e4givallast rohkem politseile teada, kuid endiselt on palju neid juhtumeid, mis meieni ei j\u00f5ua. V\u00e4givald ei ole \u00fche inimese, vaid terve \u00fchiskonna probleem. Oled sa juhuslik k\u00f5rvalseisja, naaber, sugulane, s\u00f5ber, kolleeg v\u00f5i poem\u00fc\u00fcja kohalikus poes \u2013 anna v\u00e4givallakahtlusest v\u00f5i abivajajast kellelegi teada v\u00f5i julgusta ohvrit abi k\u00fcsima. See ei ole kohatu surkimine kellegi eraelus, vaid see v\u00f5ib p\u00e4\u00e4sta elu.\n2017. aastal registreeriti \u00fcle Eesti 2632 perev\u00e4givallakuritegu. Ligi 40% l\u00e4hisuhtev\u00e4givalla all kannatanutest on viimase viie aasta jooksul sattunud korduvalt v\u00e4givalla ohvriks. T\u00fc\u00fcpiline l\u00e4hisuhtev\u00e4givalla toimepanija on 27-47-aastane p\u00f5hi- v\u00f5i kesk(eri)haridusega mees, t\u00fc\u00fcpiline ohver aga 25-46-aastane keskharidusega naine.\n\"Aga mina julgen sekkuda\" on osa \"Aga Mina\" (http://agamina.ee) v\u00e4\u00e4rtusp\u00f5hisest \u00fchiskampaaniast, mis v\u00e4ltab terve 2018. aasta ja tuleneb soovist kinkida tulevastele p\u00f5lvkondadele tervem ja turvalisem elukeskkond.\n\n\n\n\nRohkem pilte leiad siit (https://www.ev100.ee/et/algab-kampaania-aga-mina-julgen-sekkuda) .", "imgurl": "", "title": "L\u00e4hisuhtev\u00e4givalla ennetuskampaania - Ennetusprojektid ja kampaaniad - Politsei- ja Piirivalveamet", "description": "2018. aasta juunis toimus kampaania \"Aga mina julgen sekkuda\", mille eesm\u00e4rk oli kutsuda inimesi \u00fcles m\u00e4rkama l\u00e4hisuhtev\u00e4givalda ja sellest teavitama ning olema ise seejuures eeskujuks. \u00dckski l\u00e4hisuhtev\u00e4givalla ohver ei tohiks tunda, et ta on selle probleemiga \u00fcksi. Ohvrid julgevad anda v\u00e4givallast rohkem politseile teada, kuid endiselt on palju ne...", "source_url": "https://www.politsei.ee/et/juhend/ennetusprojektid"}}]