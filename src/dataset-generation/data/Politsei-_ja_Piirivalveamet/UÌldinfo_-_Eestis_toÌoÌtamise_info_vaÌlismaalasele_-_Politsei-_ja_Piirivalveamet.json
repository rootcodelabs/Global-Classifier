[{"content": {"chunk": "\u00dcldinfo\nKuidas saad Eestisse t\u00f6\u00f6le tulla?\n\n- Viisavabaduse alusel, kui t\u00f6\u00f6andja registreerib l\u00fchiajalise t\u00f6\u00f6tamise.\n- Viisaga, kui t\u00f6\u00f6andja registreerib l\u00fchiajalise t\u00f6\u00f6tamise.\n- Taotledes elamisluba t\u00f6\u00f6tamiseks.\nMis on l\u00fchiajaline t\u00f6\u00f6tamine?\nL\u00fchiajaline t\u00f6\u00f6tamine sobib sel juhul, kui soovid ajutiselt Eestis viibides ka m\u00f5nda aega t\u00f6\u00f6tada. Eestis saad viibida viisaga v\u00f5i viisavabaduse alusel. L\u00fchiajalise t\u00f6\u00f6tamise registreerib t\u00f6\u00f6andja. Sina ise l\u00fchiajalise t\u00f6\u00f6tamise registreerimiseks midagi tegema ei pea.\n\n- Vaata hooajat\u00f6\u00f6taja \u00f5iguste infolehte (/files/dokumendid/juhised/hooajatootaja-oigused.pdf?1b08315034)\nMillal v\u00f5id Eestis l\u00fchiajaliselt t\u00f6\u00f6tada l\u00fchiajalist t\u00f6\u00f6tamist registreerimata?\nEestis saab teatud erandjuhtudel l\u00fchiajaliselt t\u00f6\u00f6tada seda Politsei- ja Piirivalveametis registreerimata, kui viibid riigis seaduslikult. T\u00f6\u00f6tamise \u00f5igus on n\u00e4iteks, kui:\n\n- t\u00f6\u00f6 kestab kuni 5 p\u00e4eva 30 p\u00e4eva jooksul v\u00f5i\n- viibid Eestis p\u00e4rast elamisloa l\u00f5ppemist lubatud perioodil.\nMis on elamisluba t\u00f6\u00f6tamiseks?\nElamisluba t\u00f6\u00f6tamiseks on Politsei- ja Piirivalveameti poolt v\u00e4ljastatav t\u00e4htajaline elamisluba Eestis t\u00f6\u00f6tamiseks. Elamisloa andmisel v\u00e4ljastatakse sulle elamisloakaart.\nKellele?\nVajad Eestis t\u00f6\u00f6tamiseks elamisluba sel juhul, kui sa ei ole Euroopa Liidu riikide, Islandi, Liechtensteini, Norra v\u00f5i \u0160veitsi kodanik.\nT\u00f6\u00f6tamise alused:", "imgurl": "", "title": "\u00dcldinfo - Eestis t\u00f6\u00f6tamise info v\u00e4lismaalasele - Politsei- ja Piirivalveamet", "description": "Kuidas saad Eestisse t\u00f6\u00f6le tulla?. Viisavabaduse alusel, kui t\u00f6\u00f6andja registreerib l\u00fchiajalise t\u00f6\u00f6tamise. Viisaga, kui t\u00f6\u00f6andja registreerib l\u00fchiajalise t\u00f6\u00f6tamise. Taotledes elamisluba t\u00f6\u00f6tamiseks. Mis on l\u00fchiajaline t\u00f6\u00f6tamine?. L\u00fchiajaline t\u00f6\u00f6tamine sobib sel juhul, kui soovid ajutiselt Eestis viibides ka m\u00f5nda aega t\u00f6\u00f6tada. Eestis saad viibida vi...", "source_url": "https://www.politsei.ee/et/juhend/eestis-toeoetamise-info-vaelismaalasele"}}, {"content": {"chunk": "- oskust\u00f6\u00f6lisele (tavatingimustel)\n- rendit\u00f6\u00f6tajale\n- hooajat\u00f6\u00f6tajale (v\u00f5imalik vaid l\u00fchiajaline t\u00f6\u00f6tamine)\n- tippspetsialistile\n- ettev\u00f5tte juhtorgani liikmele\n- eksperdile\n- vaimulikule\n- iduettev\u00f5tte t\u00f6\u00f6tajale\n- teadlasele, \u00f5ppej\u00f5ule\n- \u00f5petajale\n- sportlasele\n- loomingulisele t\u00f6\u00f6tajale\n- EL-i sinine kaart (v\u00f5imalik vaid elamisloaga t\u00f6\u00f6tamine)\n- Eesti k\u00f5rgkooli l\u00f5petanule\n- EL-ist l\u00e4hetatud t\u00f6\u00f6tajale\n- rahvusvahelise ettev\u00f5tte t\u00f6\u00f6tajale\n- v\u00f5i muul erandjuhul.\nIgal t\u00f6\u00f6tamise alusel kehtivad eraldi tingimused, mida v\u00e4lismaalane ja t\u00f6\u00f6andja peavad t\u00e4itma. Taotlemisel v\u00f5ib olla vajadus esitada t\u00e4iendavaid andmeid v\u00f5i t\u00f5endeid.\nMis on elamisloakaart?\nElamisloakaart on sinu Eestis elamise \u00f5igust t\u00f5endav dokument, mis on \u00fchtlasi ka sinu isikutunnistus. Elamisloakaardil on sinu isikuandmed, elamisloa andmed, foto ja s\u00f5rmej\u00e4ljekujutised.\nKui kauaks elamisluba antakse?\nT\u00e4htajaline elamisluba antakse kuni 5 aastaks.\nKui kauaks elamisluba pikendatakse?\nT\u00e4htajalist elamisluba v\u00f5ib pikendada kuni 10 aastaks korraga.", "imgurl": "", "title": "\u00dcldinfo - Eestis t\u00f6\u00f6tamise info v\u00e4lismaalasele - Politsei- ja Piirivalveamet", "description": "Kuidas saad Eestisse t\u00f6\u00f6le tulla?. Viisavabaduse alusel, kui t\u00f6\u00f6andja registreerib l\u00fchiajalise t\u00f6\u00f6tamise. Viisaga, kui t\u00f6\u00f6andja registreerib l\u00fchiajalise t\u00f6\u00f6tamise. Taotledes elamisluba t\u00f6\u00f6tamiseks. Mis on l\u00fchiajaline t\u00f6\u00f6tamine?. L\u00fchiajaline t\u00f6\u00f6tamine sobib sel juhul, kui soovid ajutiselt Eestis viibides ka m\u00f5nda aega t\u00f6\u00f6tada. Eestis saad viibida vi...", "source_url": "https://www.politsei.ee/et/juhend/eestis-toeoetamise-info-vaelismaalasele"}}]