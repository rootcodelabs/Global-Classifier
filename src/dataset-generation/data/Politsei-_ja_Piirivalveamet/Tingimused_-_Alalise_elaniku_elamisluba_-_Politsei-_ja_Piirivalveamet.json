[{"content": {"chunk": "Tingimused\nMillal saad taotleda alalise elaniku elamisluba?\nSaad taotleda elamisluba, kui:\n\n- oled elanud Eestis p\u00fcsivalt 5 aastat t\u00e4htajalise elamisloa alusel vahetult enne elamisloa taotluse esitamist\n- sul on kehtiv t\u00e4htajaline elamisluba\n- sinu elukohaandmed on kantud rahvastikuregistrisse (https://www.eesti.ee/et/eluase-ja-keskkond/eluasemega-kaasnevad-teenused/elukoha-registreerimine)\n- sul on p\u00fcsiv legaalne sissetulek Eestis \u00e4raelamiseks\n- sul on Eesti Tervisekassa ravikindlustus\n- oled t\u00e4itnud integratsioonin\u00f5ude ja oskad eesti keelt v\u00e4hemalt B1 v\u00f5i sellele vastaval tasemel.\nElamisloa taotlemisel kehtivad eritingimused, kui oled alla 15-aastane laps, sul on Euroopa Liidu sinine kaart, oled asunud Eestisse elama enne 1. juulit 1990 v\u00f5i sul on olnud Eesti kodakondsus. K\u00fcsi migratsioonin\u00f5ustajalt. (https://www.politsei.ee/et/migratsiooninoustajad)\nKuidas t\u00e4ita integratsioonin\u00f5ue?\nEesti keele oskust hinnatakse eksamil. Vaata infot eksami sooritamise kohta. (https://harno.ee/eesti-keele-tasemeeksamid)\nKui oled omandanud eesti keeles p\u00f5hi-, kesk- v\u00f5i k\u00f5rghariduse, siis ei ole vaja eksamit sooritada. Keelen\u00f5udest on vabastatud ka alla 15 ja \u00fcle 65 aastased ning piiratud teov\u00f5imega isikud.", "imgurl": "", "title": "Tingimused - Alalise elaniku elamisluba - Politsei- ja Piirivalveamet", "description": "Millal saad taotleda alalise elaniku elamisluba?. Saad taotleda elamisluba, kui:. oled elanud Eestis p\u00fcsivalt 5 aastat t\u00e4htajalise elamisloa alusel vahetult enne elamisloa taotluse esitamist. sul on kehtiv t\u00e4htajaline elamisluba. sinu elukohaandmed on kantud rahvastikuregistrisse. sul on p\u00fcsiv legaalne sissetulek Eestis \u00e4raelamiseks. sul on Eesti T...", "source_url": "https://www.politsei.ee/et/juhend/alalise-elaniku-elamisluba/tingimused"}}]