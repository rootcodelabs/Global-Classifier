[{"content": {"chunk": "Paralleelrelvaluba\nParalleelrelvaluba on tarvis, kui soovid kasutada relva, mille omanikuks on teine inimene.\nEnne taotlemist\nKui soovid paralleelrelvaluba saada, siis enne paralleelrelvaloa taotlemist:\n\n- k\u00fcsi relvaomaniku kirjalikku n\u00f5usolekut\nParalleelrelvaloa taotlemine iseteeninduses\nParalleelrelvaluba taotle iseteeninduses aadressil relvataotlus.politsei.ee (https://relvataotlus.politsei.ee) .\nSoovitame iseteenindust kasutada Google Chrome'i veebilehitsejaga.\nRiigil\u00f5ivu saad tasuda iseteeninduses pangalingi kaudu.\nParalleelrelvaloa taotlemisel lae taotlusele \u00fcles vajalike dokumentide koopiad:\n\n- perearsti poolt v\u00e4ljastatud terviset\u00f5end, mis ei ole vanem kui 3 kuud\n- esmaabikoolituse l\u00e4bimist kinnitav t\u00f5end\n- relva omaniku kirjalik n\u00f5usolek tema relva kasutamiseks paralleelrelvaloa alusel\n- jahitunnistus, kui vajad relva jahipidamiseks\n- spordiorganisatsiooni liikmelisust t\u00f5endav dokument, kui vajad relva spordialaga tegelemiseks\nParalleelrelvaloa taotlemine teeninduses\nKui soovid taotlust esitada teeninduses, tasu enne teenindusse minemist riigil\u00f5iv.\nTeenindusse minnes v\u00f5ta kaasa:", "imgurl": "", "title": "Paralleelrelvaluba - Relvaluba f\u00fc\u00fcsilisele isikule - Politsei- ja Piirivalveamet", "description": "Paralleelrelvaluba on tarvis, kui soovid kasutada relva, mille omanikuks on teine inimene. Enne taotlemist. Kui soovid paralleelrelvaluba saada, siis enne paralleelrelvaloa taotlemist:. k\u00fcsi relvaomaniku kirjalikku n\u00f5usolekut. Paralleelrelvaloa taotlemine iseteeninduses. Paralleelrelvaluba taotle iseteeninduses aadressil relvataotlus. politsei. ee....", "source_url": "https://www.politsei.ee/et/juhend/relvaluba-fueuesilisele-isikule/paralleelrelvaluba"}}, {"content": {"chunk": "- isikut t\u00f5endav dokument\n- relva omaniku kirjalik n\u00f5usolek tema relva kasutamiseks paralleelrelvaloa alusel\n- esmasel taotlemisel terviset\u00f5end\n- taotlus \u2013 v\u00f5id t\u00e4ita teeninduses kohapeal v\u00f5i v\u00f5tta kaasa eelnevalt t\u00e4idetud taotluse\nEsmasel paralleelrelvaloa taotlemisel pead sooritama ka relvaeksami ja esitama esmaabikoolituse l\u00e4bimist kinnitava dokumendi.\nV\u00e4hemalt 16-tunnise esmaabikoolituse peab l\u00e4bi viima tervishoiut\u00f6\u00f6taja, kes on l\u00e4binud esmaabi\u00f5petajate koolituskursuse ja omab sellekohast tunnistust. Kontrolli, kas leitud koolitaja on tervishoiut\u00f6\u00f6tajate registris (http://mveeb.sm.ee/Tervishoiutootajad/) .\nPolitseiametnik, abipolitseinik, vanglaametnik, tegevv\u00e4elane ja Kaitseliidu tegevliige ei pea esitama terviset\u00f5endit ega esmaabikoolituse l\u00e4bimist kinnitavat dokumenti.\nKui sul ei ole relvaluba vastavat liiki relva k\u00e4itlemiseks, pead sooritama ka relvaeksami.\nKui oled Eesti elamisloaga v\u00f5i Eestis elamis\u00f5iguse alusel elav v\u00e4lismaalane ning soovid saada Eesti paralleelrelvaluba teise riigi v\u00e4ljastatud relvaloa alusel, pead esmasel taotlemisel esitama ka t\u00f5lgitud ja apostilliga kinnitatud (kui v\u00e4lisleping ei s\u00e4testa teisiti) v\u00e4lisriigi relvaloa koopia.\nKui oled Eesti elamisloaga v\u00f5i Eestis elamis\u00f5iguse alusel elav v\u00e4lismaalane, kellel ei ole teise riigi v\u00e4ljastatud relvaluba ja soovid paralleelrelvaluba taotleda Eestis, pead esmasel taotlemisel lisaks esitama ka t\u00f5lgitud ja apostilliga kinnitatud (kui v\u00e4lisleping ei s\u00e4testa teisiti) kodakondsusriigi p\u00e4deva asutuse v\u00e4ljastatud \u00f5iendi karistatuse kohta.", "imgurl": "", "title": "Paralleelrelvaluba - Relvaluba f\u00fc\u00fcsilisele isikule - Politsei- ja Piirivalveamet", "description": "Paralleelrelvaluba on tarvis, kui soovid kasutada relva, mille omanikuks on teine inimene. Enne taotlemist. Kui soovid paralleelrelvaluba saada, siis enne paralleelrelvaloa taotlemist:. k\u00fcsi relvaomaniku kirjalikku n\u00f5usolekut. Paralleelrelvaloa taotlemine iseteeninduses. Paralleelrelvaluba taotle iseteeninduses aadressil relvataotlus. politsei. ee....", "source_url": "https://www.politsei.ee/et/juhend/relvaluba-fueuesilisele-isikule/paralleelrelvaluba"}}]