[{"content": {"chunk": "2011. aastal muutus Eesti-Vene piiril piiri\u00fcletamise kord. Uue korra j\u00e4rgi loodi \u00fchtne piiri\u00fcletuse ootej\u00e4rjekorra infos\u00fcsteem, mida kasutatakse kolmes Eesti maanteepiiripunktis (Eestist v\u00e4ljuval suunal): Narva- Ivangorod, Koidula- Kunitsina Gora ja Luhamaa - \u0160umilkina. Iga maanteepiiripunkti l\u00e4hedale on loodud ka ooteala, kus saavad autojuhid piiri\u00fcletusaega oodata.\nPiiri\u00fcletuse ootej\u00e4rjekorra korraldus alates 16. juuni\u00a02021\nMuudatused ooteala t\u00f6\u00f6s seoses uue lepinguperioodi kehtima hakkamisega (kahte esimest lahendust hakatakse rakendama hiljemalt 16.08.2021):", "imgurl": "", "title": "Eesti-Vene piiri \u00fcletamise kord - Politsei- ja Piirivalveamet", "description": "2011. aastal muutus Eesti-Vene piiril piiri\u00fcletamise kord. Uue korra j\u00e4rgi loodi \u00fchtne piiri\u00fcletuse ootej\u00e4rjekorra infos\u00fcsteem, mida kasutatakse kolmes Eesti maanteepiiripunktis (Eestist v\u00e4ljuval suunal): Narva- Ivangorod, Koidula- Kunitsina Gora ja Luhamaa - \u0160umilkina. Iga maanteepiiripunkti l\u00e4hedale on loodud ka ooteala, kus saavad autojuhid piir...", "source_url": "https://www.politsei.ee/et/eesti-vene-piiri-ueletamise-kord"}}, {"content": {"chunk": "- Ootealal elavasse j\u00e4rjekorda registreeritud A- ja B-kategooria s\u00f5iduki piiri\u00fcletuse ootej\u00e4rjekorra korraldamise eest tasu ei v\u00f5eta. S\u00f5iduk registreeritakse ootej\u00e4rjekorda ootealale sisenemisel, kasutades selleks automaatseid tehnilisi lahendusi.\n- NB! Piiri\u00fcletuseks kindla kuup\u00e4eva ja kellaaja broneerimine v\u00f5i s\u00f5idukile piiri\u00fcletuse ootej\u00e4rjekorra koha broneerimine esimesele vabale v\u00f5imalusele on tasuline.\n- Kui madala liikluskoormuse juures suunatakse broneeringut omav A- ja B-kategooria s\u00f5iduk piiripunkti ooteala l\u00e4bimata, kehtib neile siiski ootej\u00e4rjekorra korraldamise eest etten\u00e4htud tasu.\nAlates 16. juunist 2021 korraldavad ootealateenust GoSwift O\u00dc, O\u00dc Collade, Paldiski Sadamate AS ja AS Transservis-N.\nViiruspuhangust tingituna on piiri\u00fcletajate arv langenud, mist\u00f5ttu ei pea alates 16. juunist A- ja B-kategooria s\u00f5idukid Koidula ja Luhamaa piiripunkti l\u00e4bimiseks kasutama piiri\u00fcletuse ootej\u00e4rjekorra andmekogu ning piiri\u00fcletuse ooteala.\nC- ja D-kategooria s\u00f5idukite (v.a liinibussid, mis ei pea ooteala l\u00e4bima) j\u00e4rjekorda broneerimine toimub endisel viisil GoSwifti broneeringus\u00fcsteemi kaudu.\nA- ja B- kategooria elava j\u00e4rjekorra s\u00f5idukid p\u00e4\u00e4sevad ootealale l\u00e4bi numbrituvastuse. Ootealal registreeritakse s\u00f5iduk juhi poolt elavasse j\u00e4rjekorda l\u00e4bi iseteeninduskioski. Selline registreerimismeetod kehtib 16. juunist kuni 15. augustini 2021, kuni t\u00f6\u00f6tatakse v\u00e4lja tehniline lahendus. Samas s\u00e4ilib A- ja B-kategooria s\u00f5idukitele tasuline v\u00f5imalus broneerida koht kindlale kuup\u00e4evale ja kellaajale v\u00f5i koha broneerimine esimesele vabale v\u00f5imalusele.", "imgurl": "", "title": "Eesti-Vene piiri \u00fcletamise kord - Politsei- ja Piirivalveamet", "description": "2011. aastal muutus Eesti-Vene piiril piiri\u00fcletamise kord. Uue korra j\u00e4rgi loodi \u00fchtne piiri\u00fcletuse ootej\u00e4rjekorra infos\u00fcsteem, mida kasutatakse kolmes Eesti maanteepiiripunktis (Eestist v\u00e4ljuval suunal): Narva- Ivangorod, Koidula- Kunitsina Gora ja Luhamaa - \u0160umilkina. Iga maanteepiiripunkti l\u00e4hedale on loodud ka ooteala, kus saavad autojuhid piir...", "source_url": "https://www.politsei.ee/et/eesti-vene-piiri-ueletamise-kord"}}, {"content": {"chunk": "C- ja D- kategooriate s\u00f5idukite j\u00e4rjekorda broneerimine toimub endisel viisil GoSwifti broneeringus\u00fcsteemi kaudu.\nSeoses piiri\u00fcletajate arvu langusega l\u00fchendatakse ootej\u00e4rjekorra broneerimise k\u00f5nekeskuse teenindusaega, mis hoitakse avatuna ajavahemikus kell 8-23", "imgurl": "", "title": "Eesti-Vene piiri \u00fcletamise kord - Politsei- ja Piirivalveamet", "description": "2011. aastal muutus Eesti-Vene piiril piiri\u00fcletamise kord. Uue korra j\u00e4rgi loodi \u00fchtne piiri\u00fcletuse ootej\u00e4rjekorra infos\u00fcsteem, mida kasutatakse kolmes Eesti maanteepiiripunktis (Eestist v\u00e4ljuval suunal): Narva- Ivangorod, Koidula- Kunitsina Gora ja Luhamaa - \u0160umilkina. Iga maanteepiiripunkti l\u00e4hedale on loodud ka ooteala, kus saavad autojuhid piir...", "source_url": "https://www.politsei.ee/et/eesti-vene-piiri-ueletamise-kord"}}, {"content": {"chunk": "- Piiri\u00fcletuse ootej\u00e4rjekorra infos\u00fcsteem annab v\u00f5imaluse piiri\u00fcletuse aega planeerida. Kui piiri\u00fcletajal tekib vajadus oodata piiri\u00fcletusaega, siis saab seda teha spetsiaalsetel senisest paremate tingimustega ootealadel.\n- Teades piiri\u00fcletuse aega, saavad s\u00f5idukiga piiri\u00fcletajad saabuda piirile m\u00e4\u00e4ratud ajaks, mis kaotab vajaduse oodata piiri\u00fcletust elavas j\u00e4rjekorras ning loob inimlikumad tingimused piirij\u00e4rjekorras ootamiseks. N\u00e4iteks saavad inimesed puhkuseplaane tehes planeerida, millal tagasi koju naasta v\u00f5i saavad kaubaveokijuhid juba t\u00f6\u00f6reisi alguses teada, mis ajale planeerida piirile j\u00f5udmine.\n- Liiklusohutuse tagamine ja piiri\u00fcletuse sujuvuse tagamine (s\u00fcsteemi kasutamine aitab hajutada reisijate piirile saabumist)\n\n\u00dchtne piiri\u00fcletuse ootej\u00e4rjekorra infos\u00fcsteem on elektrooniline andmebaas piiri\u00fcletuse aja broneerimiseks. Kolme piiripunkti teenindavat, \u00fchtset infos\u00fcsteemi kasutavad k\u00f5ik piiri\u00fcletajad, s\u00f5ltumata sellest mis riigis nad elavad v\u00f5i mis liiki s\u00f5idukit kasutavad. Teenust osutatakse eesti, inglise ja vene keeles.\n\u00dchtse piiri\u00fcletuse ootej\u00e4rjekorra infos\u00fcsteemi nimi on GoSwift. Piir\u00fcletuse s\u00fcsteemi on loonud Girf O\u00dc Siseministeeriumi poolt antud haldus\u00fclesande raames.\n\nGoSwifti saab piiri\u00fcletuse eelbroneeringuid teha eesti, inglise ja vene keeles, edastades selleks andmed s\u00f5idukite ja isikute kohta, kes piiri\u00fcletust planeerivad. Seda saab teha:", "imgurl": "", "title": "Eesti-Vene piiri \u00fcletamise kord - Politsei- ja Piirivalveamet", "description": "2011. aastal muutus Eesti-Vene piiril piiri\u00fcletamise kord. Uue korra j\u00e4rgi loodi \u00fchtne piiri\u00fcletuse ootej\u00e4rjekorra infos\u00fcsteem, mida kasutatakse kolmes Eesti maanteepiiripunktis (Eestist v\u00e4ljuval suunal): Narva- Ivangorod, Koidula- Kunitsina Gora ja Luhamaa - \u0160umilkina. Iga maanteepiiripunkti l\u00e4hedale on loodud ka ooteala, kus saavad autojuhid piir...", "source_url": "https://www.politsei.ee/et/eesti-vene-piiri-ueletamise-kord"}}, {"content": {"chunk": "- veebiaadressidel www.eestipiir.ee (http://www.eestipiir.ee) v\u00f5i www.estonianborder.eu (http://www.estonianborder.eu)\n- helistades broneerimiskeskuse telefoninumbril +372 6 989 192\n- ilma eelbroneeringuta piirile saabunud s\u00f5iduk saab \u00fcldisesse j\u00e4rjekorda registreeruda ka piiripunkti l\u00e4heduses oleval ametlikul ootealal, kas iseteeninduskioskis v\u00f5i ooteala teenindaja abil. Piiripunktis ootej\u00e4rjekorda registreerida ei saa.\n- piiri\u00fcletuse aega saab broneerida kuni 90 p\u00e4eva ette.\nInfot ootealade tasude kohta leiab www.eestipiir.ee (https://www.eestipiir.ee/yphis/bordersAndWaitingAreas.action?t=1481806867845) lehelt.\n\nBroneeringu tegemisel on tarvis esitada andmed piiri\u00fcletust planeerivate isikute ja s\u00f5idukite kohta.\nKaubaveokid peavad edastama tollidokumendi MRN numbri v\u00f5i deklareerima, et nad \u00fcletavad piiri ilma koormata.\n\nEesti pankade kliendid saavad broneeringu eest maksta internetis panga\u00fclekandega v\u00f5i krediitkaardiga. Telefoni teel broneeringut tehes, saab maksta mobiilimakse v\u00f5i krediitkaardiga.\n\u00dclej\u00e4\u00e4nud reisijad saavad maksta \u00fcksnes krediitkaardiga ja seda nii interneti kui telefoni teel kohta broneerides. K\u00f5ik, kes on teinud endale infos\u00fcsteemis kasutajakonto, saavad tasuda broneeringu eest ettemaksukontolt.\nOotealal saab maksta nii deebetkaardiga, kreeditkaardiga kui ka sularahas. Broneering hakkab kehtima p\u00e4rast makse sooritamist.", "imgurl": "", "title": "Eesti-Vene piiri \u00fcletamise kord - Politsei- ja Piirivalveamet", "description": "2011. aastal muutus Eesti-Vene piiril piiri\u00fcletamise kord. Uue korra j\u00e4rgi loodi \u00fchtne piiri\u00fcletuse ootej\u00e4rjekorra infos\u00fcsteem, mida kasutatakse kolmes Eesti maanteepiiripunktis (Eestist v\u00e4ljuval suunal): Narva- Ivangorod, Koidula- Kunitsina Gora ja Luhamaa - \u0160umilkina. Iga maanteepiiripunkti l\u00e4hedale on loodud ka ooteala, kus saavad autojuhid piir...", "source_url": "https://www.politsei.ee/et/eesti-vene-piiri-ueletamise-kord"}}, {"content": {"chunk": "Ooteala on riigipiiri l\u00e4histel olev ametlik parkimisala, kus toimub eelnevalt broneeringu teinud s\u00f5idukite kontrollimine, ilma eelneva broneeringuta s\u00f5idukite registreerimine ootej\u00e4rjekorda ning s\u00f5idukite piiripunkti suunamine. Ootealal saavad autojuhid piiri\u00fcletusaega oodata senisest paremates tingimustes. Ootealale j\u00f5udnud s\u00f5iduk registreeritakse ja kui piiri\u00fcletuse aeg on k\u00e4es, suunatakse see piirile. Seda n\u00e4eb ootealal elektroonsetelt tabloodelt.\n\nOotealad Eesti maanteepiiripunktide juures:\n\n- Narva-Ivangorodi piiripunkti juures on kaks ooteala:\n- Narva ooteala s\u00f5iduautodele, bussidele ja kohalikele veoautodele (Transservis-N)\n- Sillam\u00e4e ooteala veoautodele (Sillam\u00e4e Sadama AS)\n- Koidula piiripunkti ooteala k\u00f5ikidele s\u00f5idukitele (Paldiski Sadamate AS)\n- Luhamaa piiripunkti ooteala k\u00f5ikidele s\u00f5idukitele (Collade O\u00dc).\nOotealal on valgustus ja valve, sealhulgas videovalve ning olmej\u00e4\u00e4tmete kogumise ja tualettruumi kasutamise v\u00f5imalus. Piiri\u00fcletuse ooteala teenuse pakkuja v\u00f5ib ootealal pakkuda ka muid teenuseid (n\u00e4iteks kohvik).\nPiiri\u00fcletuse ooteala kasutamise eest v\u00f5tab piiri\u00fcletuse ooteala teenuse pakkuja tasu. Erinevatel ootealadel on see tasu erinev. T\u00e4pse hinnakirjaga on v\u00f5imalik tutvuda GoSwifti veebilehel.", "imgurl": "", "title": "Eesti-Vene piiri \u00fcletamise kord - Politsei- ja Piirivalveamet", "description": "2011. aastal muutus Eesti-Vene piiril piiri\u00fcletamise kord. Uue korra j\u00e4rgi loodi \u00fchtne piiri\u00fcletuse ootej\u00e4rjekorra infos\u00fcsteem, mida kasutatakse kolmes Eesti maanteepiiripunktis (Eestist v\u00e4ljuval suunal): Narva- Ivangorod, Koidula- Kunitsina Gora ja Luhamaa - \u0160umilkina. Iga maanteepiiripunkti l\u00e4hedale on loodud ka ooteala, kus saavad autojuhid piir...", "source_url": "https://www.politsei.ee/et/eesti-vene-piiri-ueletamise-kord"}}, {"content": {"chunk": "Broneering annab ette tunniajase ajavahemiku, mille jooksul on planeeritud s\u00f5iduki piiri\u00fcletus. N\u00e4iteks ajavahemikus 13.00 -14.00.\nNii eelbroneeringu kui ka \u00fcldisesse j\u00e4rjekorda registreerimise puhul peavad A, B ja D kategooria s\u00f5idukid saabuma broneeritud aja alguseks. C kategooria s\u00f5idukid 3 tundi enne broneeritud aega.\n\u00dcldisesse j\u00e4rjekorda registreerimisel tuleb arvestada asjaoluga, et selle puhul on raske prognoosida t\u00e4pset piiri\u00fcletamise aega, kuna j\u00e4rjekord liigub erineva kiirusega erineval ajahetkel, s\u00f5ltuvalt piiri\u00fcletajate arvust, ning sellest, kui palju on parasjagu s\u00f5idukeid, millel on piiri\u00fcletamiseks eelis\u00f5igus. Kuna konkreetset piiri\u00fcletusaega on keeruline prognoosida, teavitatakse inimesi eesolevate s\u00f5idukite arvust. Piiri\u00fcletust on soovitatav oodata ootealal, kuid ootealalt v\u00e4ljas tuleb j\u00e4lgida j\u00e4rjekorra liikumist ja oma kohta www.eestipiir.ee (http://www.eestipiir.ee/) vahendusel. Teenusepakkujalt on v\u00f5imalik tellida ka tasulist SMS-teenust piirij\u00e4rjekorra kulgemise kohta.\nKohapeal organiseerib ootej\u00e4rjekorda ning vastutab selle korraldamise eest ooteala haldaja.\nInfo selle kohta, kui palju s\u00f5idukeid on piiri\u00fcletamise ootel, muutub pidevalt ajas. Seega on piiri\u00fcletamist planeerides soovitatav kontrollida piirij\u00e4rjekorra pikkust aadressidel www.eestipiir.ee (http://www.eestipiir.ee) v\u00f5i www.estonianborder.eu (http://www.estonianborder.eu) .\n\nEelisj\u00e4rjekorda saab registreerida:", "imgurl": "", "title": "Eesti-Vene piiri \u00fcletamise kord - Politsei- ja Piirivalveamet", "description": "2011. aastal muutus Eesti-Vene piiril piiri\u00fcletamise kord. Uue korra j\u00e4rgi loodi \u00fchtne piiri\u00fcletuse ootej\u00e4rjekorra infos\u00fcsteem, mida kasutatakse kolmes Eesti maanteepiiripunktis (Eestist v\u00e4ljuval suunal): Narva- Ivangorod, Koidula- Kunitsina Gora ja Luhamaa - \u0160umilkina. Iga maanteepiiripunkti l\u00e4hedale on loodud ka ooteala, kus saavad autojuhid piir...", "source_url": "https://www.politsei.ee/et/eesti-vene-piiri-ueletamise-kord"}}, {"content": {"chunk": "Eelisj\u00e4rjekorda saab registreerida:\n\n- s\u00f5iduk, mis veab rahvusvahelise delegatsiooni liiget v\u00f5i v\u00e4lisriikide diplomaatilise esinduse v\u00f5i konsulaarasutuse t\u00f6\u00f6tajat;\n- s\u00f5iduk, mille veoseks on ajatundlik kaup;\n- s\u00f5iduk, millel on piiri\u00fcletuseks rahvusvahelisest kokkuleppest v\u00f5i v\u00e4lislepingust tulenev eelisj\u00e4rjekorra\u00f5igus;\n- A v\u00f5i A1 kategooria mootorratas.\nNeile s\u00f5idukitele saab broneerida koha eelisj\u00e4rjekorras interneti teel, telefoni teel ja ootealal kohapeal.\nOotealal v\u00f5ib eelisj\u00e4rjekorras koha v\u00f5tta j\u00e4rgmistel juhtudel:\n\n- kui s\u00f5iduk veab turiste, kes ei ole ootej\u00e4rjekorra infos\u00fcsteemi toimimisest teadlik ning kes on saabunud ootealale ja nende ooteaeg piiri\u00fcletuseks on ebam\u00f5istlikult pikk;\n- kui s\u00f5iduk veab inimest, kellel on m\u00f5juv p\u00f5hjus piiri\u00fcletuseks eelisj\u00e4rjekorras ja kelle jaoks oleks piiri\u00fcletuse ootamine \u00fcldises ootej\u00e4rjekorras ilmselgelt ebaproportsionaalselt koormav;\n- kui s\u00f5iduk veab inimest, kellel on muu m\u00f5juv p\u00f5hjus kiireloomuliseks piiri\u00fcletuseks ja see on ooteala teenuse pakkuja poolt vastava piiripunktiga eelnevalt koosk\u00f5lastatud.\n\nM\u00f5juvaks ja kiireloomuliseks vajaduseks eelisj\u00e4rjekorras piiri \u00fcletada v\u00f5ib olla n\u00e4iteks", "imgurl": "", "title": "Eesti-Vene piiri \u00fcletamise kord - Politsei- ja Piirivalveamet", "description": "2011. aastal muutus Eesti-Vene piiril piiri\u00fcletamise kord. Uue korra j\u00e4rgi loodi \u00fchtne piiri\u00fcletuse ootej\u00e4rjekorra infos\u00fcsteem, mida kasutatakse kolmes Eesti maanteepiiripunktis (Eestist v\u00e4ljuval suunal): Narva- Ivangorod, Koidula- Kunitsina Gora ja Luhamaa - \u0160umilkina. Iga maanteepiiripunkti l\u00e4hedale on loodud ka ooteala, kus saavad autojuhid piir...", "source_url": "https://www.politsei.ee/et/eesti-vene-piiri-ueletamise-kord"}}, {"content": {"chunk": "- l\u00e4hedase sugulase ootamatu haigestumine v\u00f5i surm;\n- vajadus j\u00f5uda Venemaa F\u00f6deratsioonis v\u00e4ljuvale lennukile v\u00f5i rongile, kui isiku viisa kehtivusaeg v\u00f5i lubatud viibimisaeg l\u00f5peb varem, kui \u00fcldises j\u00e4rjekorras piiri\u00fcletamise aeg v\u00f5imaldaks riigipiiri \u00fcletada;\n- haige lapse ravile viimine vms.\n- delegatsioonide rahvusvahelistele konverentsidele v\u00f5i v\u00f5istlustele s\u00f5itmine.\nKiireloomulist vajadust piiri \u00fcletada tuleb ootealal t\u00f5endada.\nKui ootealale saabub s\u00f5iduk, millel on \u00f5igus v\u00f5tta koht eelisj\u00e4rjekorras, antakse sellele esimene vaba piiri\u00fcletuse aeg. Eelisj\u00e4rjekorda teenindatakse elava j\u00e4rjekorra arvelt. Juhul, kui piirile saabub palju s\u00f5idukeid, millel on \u00f5igus eelisj\u00e4rjekorras piiri \u00fcletada, saavad nad koha saabumise j\u00e4rjekorras.\n\nElektroonilist piiri\u00fcletuse registreerimist reguleerivad \u00f5igusaktid:\n\n- Riigipiiri seaduse \u00a774 (https://www.riigiteataja.ee/akt/108072020007?leiaKehtiv)\n- Piiri\u00fcletuse ootej\u00e4rjekorra andmekogu p\u00f5him\u00e4\u00e4rus (https://www.riigiteataja.ee/akt/13349081?leiaKehtiv)\n- Tolliseaduse \u00a7 (https://www.riigiteataja.ee/akt/116062017031?leiaKehtiv) 52 l\u00f5ige 2 (https://www.riigiteataja.ee/akt/112052021007?leiaKehtiv)\n- Ajatundlike kaupade nomenklatuur (https://www.riigiteataja.ee/akt/128062017013?dbNotReadOnly=true)\nLisainformatsiooni leiab: www.eestipiir.ee v\u00f5i www.estonianborder.ee", "imgurl": "", "title": "Eesti-Vene piiri \u00fcletamise kord - Politsei- ja Piirivalveamet", "description": "2011. aastal muutus Eesti-Vene piiril piiri\u00fcletamise kord. Uue korra j\u00e4rgi loodi \u00fchtne piiri\u00fcletuse ootej\u00e4rjekorra infos\u00fcsteem, mida kasutatakse kolmes Eesti maanteepiiripunktis (Eestist v\u00e4ljuval suunal): Narva- Ivangorod, Koidula- Kunitsina Gora ja Luhamaa - \u0160umilkina. Iga maanteepiiripunkti l\u00e4hedale on loodud ka ooteala, kus saavad autojuhid piir...", "source_url": "https://www.politsei.ee/et/eesti-vene-piiri-ueletamise-kord"}}, {"content": {"chunk": "Piirij\u00e4rjekorra koht broneeritakse 1 tunni sisse ning ootealale peaks saabuma ajavaruga enne etten\u00e4htud aja algust. Kui te hilinete ootealale, ei tarvitse te saada soovitud ajal piiri \u00fcletada.\nKui isik hilineb juba \u00fcle tunni ja tal ei ole selleks m\u00f5juvat p\u00f5hjust, siis broneeritud koht t\u00fchistatakse ja tal tuleb v\u00f5tta ootej\u00e4rjekorras uus koht. Seda saab teha interneti v\u00f5i telefoni teel v\u00f5i kohe kohapeal ootealal iseteenindavas kioskis v\u00f5i ooteala t\u00f6\u00f6taja abiga.\nErakorralised juhtumid (kui n\u00e4iteks tee peal l\u00e4ks auto rikki) lahendatakse ootealal.\n\nKui tekivad piiri\u00fcletuse seisakud, kus piiripunkt v\u00f5i naaberriik ei v\u00f5ta s\u00f5idukeid vastu, siis ei ole v\u00f5imalik broneeritud ajal piiri \u00fcletada. Niipea, kui s\u00f5idukeid hakatakse vastu v\u00f5tma, suunatakse ootej\u00e4rjekorras olevad s\u00f5idukid piiripunkti, alustades varasema ajaga broneeritud s\u00f5idukitest.\nKui piiri\u00fcletuses toimub seisak, siis v\u00f5ivad sel p\u00e4eval broneeritud ajad nihkuda. Samas on s\u00fcsteem \u00fcles ehitatud viisil, et p\u00e4eva jooksul peaks piiri\u00fcletused j\u00f5udma etten\u00e4htud ajagraafikusse.", "imgurl": "", "title": "Eesti-Vene piiri \u00fcletamise kord - Politsei- ja Piirivalveamet", "description": "2011. aastal muutus Eesti-Vene piiril piiri\u00fcletamise kord. Uue korra j\u00e4rgi loodi \u00fchtne piiri\u00fcletuse ootej\u00e4rjekorra infos\u00fcsteem, mida kasutatakse kolmes Eesti maanteepiiripunktis (Eestist v\u00e4ljuval suunal): Narva- Ivangorod, Koidula- Kunitsina Gora ja Luhamaa - \u0160umilkina. Iga maanteepiiripunkti l\u00e4hedale on loodud ka ooteala, kus saavad autojuhid piir...", "source_url": "https://www.politsei.ee/et/eesti-vene-piiri-ueletamise-kord"}}, {"content": {"chunk": "Ootej\u00e4rjekorras\u00fcsteemis saab piirij\u00e4rjekorras olla \u00fchekordselt \u00fcks isik ja s\u00f5iduk. A, B ja D kategooria s\u00f5idukite puhul saab muuta ainult broneeringu aega ning seda kuni 3 korda ja kuni 3 tundi enne broneeringu aega. Kui soovitakse muuta autot, juhti v\u00f5i piiripunkti, siis on tegemist uue broneeringuga.\nAutot ja juhti ei saa vahetada, kuid s\u00fcsteemis on v\u00f5imalus registreerida mitu juhti ning hiljem valida, kes s\u00f5idab.\nAuto ja isiku seotakse selleks, et hoida \u00e4ra piirij\u00e4rjekorra kohtade m\u00fc\u00fcmist, t\u00fchjade broneeringute tegemist ning k\u00f5igi ootej\u00e4rjekorrakohtade t\u00e4is broneerimist samadele isikutele v\u00f5i s\u00f5idukitele.\nKui midagi juhtub teel olles, mis tingib auto v\u00f5i juhi vahetamise, siis lahendab selliseid olukordi ooteala koost\u00f6\u00f6s piiripunktiga.", "imgurl": "", "title": "Eesti-Vene piiri \u00fcletamise kord - Politsei- ja Piirivalveamet", "description": "2011. aastal muutus Eesti-Vene piiril piiri\u00fcletamise kord. Uue korra j\u00e4rgi loodi \u00fchtne piiri\u00fcletuse ootej\u00e4rjekorra infos\u00fcsteem, mida kasutatakse kolmes Eesti maanteepiiripunktis (Eestist v\u00e4ljuval suunal): Narva- Ivangorod, Koidula- Kunitsina Gora ja Luhamaa - \u0160umilkina. Iga maanteepiiripunkti l\u00e4hedale on loodud ka ooteala, kus saavad autojuhid piir...", "source_url": "https://www.politsei.ee/et/eesti-vene-piiri-ueletamise-kord"}}]