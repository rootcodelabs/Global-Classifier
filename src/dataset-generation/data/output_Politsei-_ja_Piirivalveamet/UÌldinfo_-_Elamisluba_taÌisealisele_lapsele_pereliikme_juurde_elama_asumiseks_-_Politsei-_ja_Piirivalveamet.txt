# Üldinfo - Elamisluba täisealisele lapsele pereliikme juurde elama asumiseks - Politsei- ja Piirivalveamet

Üldinfo
Mis on elamisluba pereliikmega liitumiseks?
Elamisluba annab sulle võimaluse tulla Eesti kodaniku või Eestis elamisloa alusel elava välismaalase kutsel Eestisse elama selleks, et liituda siin lähedase pereliikmega, või koos temaga Eestisse saabudes siin ühiselt elama asuda. Elamisloa andmisel väljastatakse sulle elamisloakaart.
Mis on elamisloakaart?
Elamisloakaart on sinu Eestis elamise õigust tõendav dokument, mis on ühtlasi ka sinu isikutunnistus. Elamisloakaardil on sinu isikuandmed, elamisloa andmed, foto ja sõrmejäljekujutised.
Kellele?
Täisealisele ehk üle 18-aastasele lapsele saab taotleda elamisluba, kui laps:

- on välismaalane ja
- ei suuda ise toime tulla oma terviseseisundi või puude tõttu.
Kes on välismaalane?
Välismaalane on inimene, kes ei ole Eesti ega Euroopa Liidu kodanik (s.o Euroopa Liidu liikmesriikide, Islandi, Liechtensteini, Norra ega Šveitsi kodanik).
Millised on nõuded täisealisele lapse vanemale?
Täisealisele lapsele elamisloa taotlemiseks pead lapsevanemana vastama järgmistele tingimustele.
- Oled Eesti kodanik või välismaalane, kes elab Eestis elamisloa alusel.
- Sinu laps asub pärast elamisloa saamist Eestisse elama ja registreerid tema elukoha rahvastikuregistris (https://www.eesti.ee/et/eluase-ja-keskkond/eluasemega-kaasnevad-teenused/elukoha-registreerimine) .
- Sul on piisav sissetulek (kahekordne toimetulekupiir) Eestis toime tulemiseks, mida kinnitad taotluse allkirjastamisega. Toimetulekupiir kehtestatakse igal aastal riigieelarve seadusega.
- Sinu lapsel on ravikindlustuse leping, mida kinnitatakse taotluse allkirjastamisega. Nõuded ravikindlustuse lepingule on loetletud välismaalaste seaduse § 120 (kindlustuskaitse) (https://www.riigiteataja.ee/akt/126062017072?leiaKehtiv#para120) .
Kui kauaks elamisluba pereliikmega liitumiseks antakse?
Elamisluba pereliikmega liitumiseks antakse kuni 5 aastaks, kuid mitte kauemaks kui kutsuja elamisloa kehtivusajaks.
Kui kauaks elamisluba pereliikmega liitumiseks pikendatakse?
Elamisluba pereliikmega liitumiseks võib pikendada kuni 10 aastaks korraga, kuid mitte kauemaks kui kutsuja elamisloa kehtivusajaks.
Milliste piirangutega pean arvestama?
Sinu elamisloa kehtivusaeg sõltub sellest, kui kaua kehtib selle isiku elamisluba, kes sind Eestisse kutsus, ja kutsuja ei ole Eesti kodanik.
Kuidas saab sinu välismaalasest pereliige sind lühiajaliselt Eestis külastada?
Kui sinu pereliige, kes on välismaalane, soovib sind Eestis lühiajaliselt külastada, siis peab tal olema selleks seaduslik alus. Seaduslik alus Eesti külastamisel võib olla viisa, mõnede riikidega kehtib viisavabadus.