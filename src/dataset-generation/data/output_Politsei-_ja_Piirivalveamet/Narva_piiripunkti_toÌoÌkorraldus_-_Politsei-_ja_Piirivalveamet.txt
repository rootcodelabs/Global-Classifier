# Narva piiripunkti töökorraldus - Politsei- ja Piirivalveamet

Alates 1. maist 2024 on Narva piiripunkt avatud päevasel ajal 7:00 – 23:00
Sel ajal on Narva piiripunkti kaudu võimalik piiri ületada jalakäijatel.
Sõidukitega piiriületuseks tuleb kasutada teisi piiripunkte, samuti tuleb kasutada teisi piiripunkte piiri ületamiseks öisel ajal.
Politsei- ja Piirivalveamet ei soovita Venemaad külastada.
Küsimused - vastused
Kas Narva-Ivangorod piirpunkt suletakse?
Alates 1. veebruarist 2024 suleti piiripunkt sõidukitele ning alates 1. maist 2024 suletakse Narva piiripunkt öiseks ajaks.
Piiri on võimalik ületada päevasel ajal ja jalgsi.
Kuidas ma öösel või autoga tagasi Eestisse saan?
Tagasi Eestisse saab avatud piiripunktide kaudu. Info piiripunktide lahtiolekuaegade kohta on leitav siit: https://www.politsei.ee/et/piiripunktid (https://www.politsei.ee/et/piiripunktid)
Mis ajal Narva-Ivangorodi piiripunkt uuesti sõidukitele avatakse ning millal saab jälle piiri ületada ööpäev läbi?
Sõidukitele on piiriületus suletud Venemaa otsusel ning nende sõnul selleks, et teha ehitustöid Ivangorodi piiripunktis. PPA ei tea, kui kaua see aega võib võtta.
Otsus Narva piiripunkt ööseks sulgeda on tehtud tähtajatult.
Kust ma saan sõidukiga Venemaale või sealt tagasi?
Sõidukitel võimalik piiri ületada Koidula ja Luhamaa piiripunktide kaudu.
Kas Koidulas/Luhamaal võib Venemaa ka piirata sõidukitega piiriületust?
Hetkel meile sellist infot antud ei ole, kuid Venemaa võib teha otsuseid ootamatult ning seetõttu ei soovita politsei Venemaale reisida.
Ivangorodi piiripunktis ehitustöid ei tehta. Miks sõidukiga piiri ületada ei saa?
Politsei lähtub piiripunkti tööd korraldades Venemaalt ametlikult saadetud infost ning ei oska kommenteerida seda, millal ehitustööd päriselt algavad.