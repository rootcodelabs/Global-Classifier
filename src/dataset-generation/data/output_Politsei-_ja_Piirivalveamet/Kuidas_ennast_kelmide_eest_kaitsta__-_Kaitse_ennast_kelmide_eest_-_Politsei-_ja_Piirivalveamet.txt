# Kuidas ennast kelmide eest kaitsta? - Kaitse ennast kelmide eest - Politsei- ja Piirivalveamet

Kuidas ennast kelmide eest kaitsta?
Kui saad kahtlase kõne, siis lõpeta see kohe ära

- Ära hakka põhjendama, miks kõne lõpetad, lihtsalt lõpeta kõne.
- Kui kahtlaselt numbrilt uuesti helistatakse, ära võta kõne vastu ja blokeeri number.
- Räägi võõrkeelsele kõnele vastu vaid eesti keeles.
Ära jaga kunagi kellelegi oma PIN 1 ja PIN 2 koode

- Neid koode ei tohi mitte kellegagi jagada, isegi panga ega politseiga.
- Kui aga seda juba tegid, siis blokeeri need kiiresti. Juhised leiad siit: https://www.id.ee/artikkel/pin-koodide-ja-puk-koodi-muutmine/
- Helista kiirelt panka ja lase kõik ülekanded blokeerida, sest keegi teine teab sinu PIN-koode ja võib hakata sinu kontolt raha varastama.
Kui avastad, et oled kelmidele pangamakse teinud, siis helista kohe oma panka

- Kui tegutsed kiiresti, siis saab pank tühistada või vaidlustada raha ülekande.
- Anna pangale teada, millist infot kelmidele oma pangakonto kohta andsid – selle info abil aitab pank inimese pangakonto taas turvaliseks teha.
- Peale seda teavita politseid - https://cyber.politsei.ee/ (https://cyber.politsei.ee/)
Ära nõustu reklaamides või telefoni teel pakutavate investeerimisvõimalustega

- Kui keegi pakub sulle väga tulusat ja kiiret raha teenimise võimalust, siis keeldu sellest alati – tegu on väga ohtliku kelmide pettusega.
- Ära usalda tulusaid investeerimise võimalusi pakkuvaid veebilehti – kelmid jäljendavad päris ettevõtteid ja veebilehel olev info ei vasta tõele.
- Investeerimisega soovitame alustada oma kodupangast.
Ära nõustu telefoni teel ühegi rahalise tehingu või pangaülekandega
- Ole väga ettevaatlik ja kahtlustav alati, kui keegi soovib sinuga telefoni teel sõlmida mõnda tehingut, lepingut või pangaülekannet.
- Alati kui kahtled, siis helista panka või võta ühendust veebipolitseinikuga ja küsi, kas tegu võib olla kelmusega.
- Tee taustakontrolli - otsi internetist helistaja kohta infot, vahest on juba hoiatavad sõnumid teistelt ohvritelt veebis leitavad.
Ära anna telefoni teel kellelegi oma pangakontoga seotud andmeid

- Kui keegi küsib telefonis su pangakonto paroole, PIN-koode, isikukoodi või kasutajanime, siis alati keeldu sellest.
- Tea, et pank või politsei ei küsi mittekunagi inimeselt tema pangaandmeid või PIN-koode, ükskõik kui tõsine on olukord.
- Kui helistaja utsitab sind tagant, et tegu on kiire asjaga, siis on tegu enamasti kelmiga.
Ära mitte kunagi lae alla oma seadmetesse programmi, mida keegi telefoni teel palub sul teha

- Kui keegi seda telefoni teel teha palub, siis võid üsna kindel olla, et tegu on kelmiga.
- Kindlasti ei palu sul teha seda ükski usaldusväärne asutus või ettevõte.
- Keeldu programmi allalaadimisest, lõpeta kõne ja teavita politseid.
Kui saad SMS-i, milles on internetilink, siis ära kohe vajuta sellele

- Ära vajuta automaatselt lingile, mis sulle SMS-iga saadetakse.
- Kui sulle tuleb SMS näiteks kullerfirmalt, kuid sa ei ole ühtegi pakki tellinud, siis on tegu kelmusega ja ära linki ava.
- Alati kui SMS tundub kahtlane, siis ignoreeri seda või kustuta telefonist.
Piira sotsiaalmeedias oma profiili nähtavust võõrastele
- Säti oma sotisaalmeedia konto seaded selliselt, et su profiil on nähtav vaid sinu sõbralistis olevatele inimestele.
- Ära võta sotsiaalmeedias vastu sõbrakutseid inimestelt, kellega sa pole päriselus kohtunud või keda sa ei tunne.
- Sotsiaalmeedia chattides ära vasta võõrastele inimestele, kes sinuga ühendust võtavad. Ignoreeri või blokeeri nende kontod.
Kui ostad midagi võõralt inimeselt, siis kontrolli internetist tema tausta

- Võõralt inimeselt ostmisega kaasneb alati teatud risk. Ära usalda müüjat pimesi ja ilma kontrollimata.
- Tee lihtne otsing internetis, sest sageli on selliste kelmide kohta juba hoiatavat infot üleval.
- Mida suurema summaga on tegemist, siis seda kindlam on teha ostu-müügi tehing vaid inimesega, kellega oled kohtunud.