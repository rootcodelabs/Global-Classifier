# Relvaeksam - Politsei- ja Piirivalveamet

Kui oled esitanud taotluse soetamisloa või relvaloa saamiseks, siis võtab lubadeametnik sinuga ühendust ja lepib kokku eksami aja ja koha.
Kui sinu iseteeninduses (https://relvataotlus.politsei.ee/) esitatud taotluse menetlemine on jõudnud eksami etappi, saad relvaeksami riigilõivu maksta iseteeninduses (https://relvataotlus.politsei.ee/) .

Eksami käigus sooritatakse teooriaeksam ning tulirelva käsitsemise ja laskeoskuse katse vastavalt taotletava tulirelva liigile (püss, püstol või revolver).
Eksam sooritatakse eesti keeles.
Teooriaeksam on 10-küsimusega valikvastustega test, mille täitmiseks on aega 30 minutit. Kui vastad õigesti vähemalt kaheksale küsimusele, oled eksami sooritanud.
Soovitatav õppematerjal

- Relvaseadus (https://www.riigiteataja.ee/akt/116062017025?leiaKehtiv)
- Karistusseadustik (https://www.riigiteataja.ee/akt/126062017008?leiaKehtiv) (hädakaitse, hädaseisund, relva käitlemisega soetud kriminaalvastutus)
- Tulirelvade laskekõlbmatuks muutmise normid ja meetmed (http://eur-lex.europa.eu/legal-content/ET/TXT/HTML/?uri=CELEX:02015R2403-20151219&from=EN) (Euroopa Komisjoni 15.12.2015 rakendusmäärus (EL) 2015/2403)
- Relvaeksami teemad ja küsimused (/files/Relvaluba/relvaeksami-teemad-01.07.2018.pdf)
Politsei- ja Piirivalveamet ei vii läbi relvaeksamile eelnevaid koolitusi. Neid pakuvad mitmed ettevõtjad, kelle kontaktandmed leiad internetist.
Kui eksam ebaõnnestus, saad seda korrata vastavalt eksamigraafikule.
Laskmiskatse ebaõnnestumisel võid seda korrata 2 kuu jooksul teooriaeksami sooritamise päevast. Kui sa laskmiskatset selle aja jooksul ei soorita, tuleb uuesti teha ka teooriaeksam.
Enne korduseksamit tuleb tasuda riigilõiv.