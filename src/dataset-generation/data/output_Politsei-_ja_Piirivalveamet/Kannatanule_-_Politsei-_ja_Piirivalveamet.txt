# Kannatanule - Politsei- ja Piirivalveamet

Kuriteo ohvriks langedes tuleb sellest võimalikult kiiresti teatada politseile ja käituda vastavalt sealt saadud juhistele. Kuriteosündmusest teata politseile:

- helistades tasuta lühinumbril 112 (https://www.politsei.ee/et/haedaabinumber-112)
- saada süüteoteade e-avaldusega (https://www2.politsei.ee/et/teenused/politseile-avalduse-esitamine.dot)
- minnes kohale lähimasse politseiasutusse (https://www.politsei.ee/et/asukohad/politseijaoskonnad)
Politsei reageerib kõigile väljakutsetele võimalikult kiiresti, kuid esmajärjekorras teenindatakse alati kiiret reageerimist nõudvaid väljakutseid, näiteks kui:

- kuritegu toimus vahetult enne teadet ja selle toimepanijad pole jõudnud sündmuskohast kuigi kaugele
- kuritegu on hetkel veel toimumas
- tegemist on raske isikuvastase kuriteoga
Kuidas käituda sündmuskohal:

- püüa säilitada sündmuskoht politsei saabumiseni võimalikult puutumatuna
- jäta meelde või pane kirja võimalike kahtlustatavate ja tunnistajate andmed ning edasta need politseile
- ole tähelepanelik ja ütle oma kahtlused edasi politseile
Mida kiirem on politsei poole pöördumine ja mida paremini on säilinud kuriteo toimepanemise sündmuskoht, seda tõenäolisem on kurjategijate kindlakstegemine ja nende süü tõendamine.

Säilita sündmuskoha puutumatus!
Säilita sündmuskoha puutumatus!

Korterivarguse puhul ära liigu sündmuskohal ringi ning ära alusta kohe toa koristamist - seal võib olla jälgi, mis võivad viia asja lahendamiseni ja mida sa ise ei pruugi märgata ning võid rikkuda. Samas katsu säilitada puutumatuna ka elukoha ümbrus - ka maas või koridoris võivad olla olulised jäljed.
Autost varguse puhu- ära liigu sündmuskohal ringi ning ära alusta kohe auto koristamist, samas katsu säilitada puutumatuna ka auto ümbrus - ka maas võivad olla olulised jäljed.
Auto-, korteri- vm varguse korral - kui sa just pead midagi puudutama (tõstma midagi maast üles, avama uksi), siis katsu seda teha kinnastatud käega, et mitte hävitada võimalikke tõendeid (DNA, sõrmejälg vm).
Kui sul on varastati rahakott, mobiiltelefon - võta kohe ühendust oma pangaga/mobiilsideoperaatoriga ning sulge panga- ja telefonikaardid.
Jäta meelde või pane kirja võimalike kahtlustatavate ja tunnistajate andmed ning edasta need politseile.
Kui sulle pakutakse midagi tagasi osta (auto, mobiiltelefon, dokumendid jms), tuleb sellest kohe teavitada politseid, kes annab (olenevalt olukorrast) edasised käitumisjuhised, mida kodulehel avalikustada ei saa. Ära mitte mingil juhul asu koostööle kurjategijatega ning ära lase ennast veenda/mõjutada kurjategijate ähvardustest jm mõjutusvahenditest. Politseinike aitamiseks püüa teha järgmist:
- püüa meelde jätta kurjategija tundemärgid
- kui kurjategija oli autoga, püüa meelde jätta selle mark, värv, registreerimisnumber või mõni eritunnus
- avalduse kirjutamiseks ei ole vaja politseijaoskonda minna. Kui soovid, võidakse sind üle kuulata su enda kodus
- seksuaalkuriteo ohvriks langedes väldi enda pesemist, puhastamist enne vajalike asitõendite fikseerimist
- uute asjaolude ilmnemisel edasta need kindlasti politseile
Avalduse esitamisel:

- lisa avaldusele kindlasti oma kontakt- ja sideandmed (nimi, isikukood, elukoht, telefon), nii saab politsei vajadusel ühendust võtta
- esita võimalikult palju asjaga seotud dokumentide koopiaid (eriti, kui oled sattunud kelmuse ohvriks, sama kehtib ka enamiku muude majanduskuritegude kohta). Ole valmis esitama originaaldokumente.
- pane avaldusse kirja nii palju asjaga seotud kuupäevi, kellaaegu, isikute nimesid ja kontaktandmeid, kui vähegi võimalik. Fakte pole kunagi liiga palju.
- katsu IT-alase või IT-vahendi abil sooritatud kuriteo ohvriks langedes salvestada võimalikult palju infot (e-kirjavahetus, pakkumine internetioksjonil, pakkuja andmed, tehingu tegemise kinnitus jne) andmekandjale (arvuti kõvakettale, mälupulgale vm). Eriti hea, kui saaksid väljatrükid lisada avaldusele;
- jäta meelde või pane kirja võimalike kahtlustatavate ja tunnistajate andmed ning edasta need politseile.

- Ohvriabi (https://www2.politsei.ee/et/nouanded/ohvriabi/)
- Kuriteoennetus (http://www.kuriteoennetus.ee)
- Kuriteoohvri infoleht (https://www.just.ee/sites/www.just.ee/files/kuriteoohvrite_infoleht_13.02.2019.pdf)