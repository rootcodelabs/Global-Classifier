# Nõuanded vanematele laste turvalisuse tagamiseks - Taga enda ja oma laste turvalisus - Politsei- ja Piirivalveamet

Nõuanded vanematele laste turvalisuse tagamiseks
Kõik oluline saab alguse kodust - meie väärtushinnangud, suhtumine teistesse inimestesse, meie käitumine. Siin püüame aidata lapsevanemaid, kes soovivad õpetada oma lapsi turvaliselt liiklema, hoidma ennast ja oma vara. Kuna last võib füüsiliselt ohustada nii pahatahtlik mängukaaslane kui ka võõras või tuttav täiskasvanu, tuleb lapsele õpetada, kuidas enda eest seista.

Laps peab teadma, et tal on õigus turvaliselt elada.

Lapsele tuleb rõhutada, et kogu ta keha on tema oma ja et eriti hinnalised on need kohad, mis ka ujuma minnes riietega kaetuks jäävad.

Kinnitage lapsele, et tal on õigus öelda ei, kui keegi tahab talle haiget teha. Paraku õpetatakse lastele pahatihti, et täiskasvanu sõna tuleb alati kuulata.

Tavaliselt kiusatakse endast nooremaid mängu- või koolikaaslasi. Soovitage tal kaklust vältida. Laps peab juhtunust kindlasti rääkima ka mõnele täiskasvanule. Soovitage lapsel loobuda millestki, mida tülinorijad tahavad, näiteks jalgrattast, kui on ilmne, et vastasel juhul tehakse talle füüsiliselt liiga. Kinnitage, et te ei pahanda, kui ta tuleb koju ilma asjadeta.

Paluge, et laps räägiks teile alati, kui midagi on juhtunud. Kinnitage, et te ei saa seda kuuldes pahaseks ega riidle temaga.

Kui laps vajab abi, peab ta olema veendunud, et usute teda ja tahate aidata. Eriti kehtib see seksuaalse väärkohtlemise korral. Selle kohta ei valeta laps kunagi.
Lapsele tuttav inimene võib talle öelda, et väike musi ja puudutus võiksid jääda nende omavaheliseks saladuseks. Veenge oma last, et on asju, mida ei tohi saladuses hoida isegi siis, kui ta on seda lubanud.

Laps peab teadma, et tal on õigus puudutustest ja musist keelduda, kui see talle vastumeelne on. Kui see on siiski juhtunud, peaks laps sellest vanemale kindlasti rääkima. Ärge sundige last kedagi kallistama või talle musi andma.

Tavaliselt ei otsi täiskasvanu omapead mängiva lapsega kontakti, kui ei ole just ilmne, et laps on eksinud või segaduses. Ära luba lapsel kunagi võõrastega rääkida ja palu tal kõik lähenemiskatsed viisakalt tagasi lükata. Paluge lapsel teile kõikidest sellistest juhtumitest rääkida.
Meenuta lapsele, et ta ei tohi ühegi võõraga kuskile minna, kui ta ei ole sulle või tema järele vaatavale täiskasvanule sellest rääkinud.

Ta võib minna politseiniku või poemüüja juurde ning rääkida talle oma murest. Ütle talle, et ta ei läheks väga kaugele sellest kohast, kus te viimati koos olite.
Õpetage oma lapsele selgeks teie kodune aadress ja telefon.