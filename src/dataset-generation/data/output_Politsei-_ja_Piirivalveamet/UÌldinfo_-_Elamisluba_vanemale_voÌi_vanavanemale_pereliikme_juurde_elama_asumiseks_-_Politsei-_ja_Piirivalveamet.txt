# Üldinfo - Elamisluba vanemale või vanavanemale pereliikme juurde elama asumiseks - Politsei- ja Piirivalveamet

Üldinfo
Mis on elamisluba pereliikmega liitumiseks?
Elamisluba annab sulle võimaluse tulla Eesti kodaniku või Eestis elamisloa alusel elava välismaalase kutsel Eestisse elama selleks, et liituda siin lähedase pereliikmega, või koos temaga Eestisse saabudes siin ühiselt elama asuda. Elamisloa andmisel väljastatakse sulle elamisloakaart.
Mis on elamisloakaart?
Elamisloakaart on sinu Eestis elamise õigust tõendav dokument, mis on ühtlasi ka sinu isikutunnistus. Elamisloakaardil on sinu isikuandmed, elamisloa andmed, foto ja sõrmejäljekujutised.
Kellele?
Saad taotleda elamisluba lapse või lapselapse juurde elama asumiseks, kui:

- oled välismaalane
- vajad hooldust, mida ei ole võimalik saada elukohajärgses või muus riigis
- sul ei ole muul alusel Eesti elamisluba.
Kes on välismaalane?
Välismaalane on inimene, kes ei ole Eesti ega Euroopa Liidu kodanik (s.o Euroopa Liidu liikmesriikide, Islandi, Liechtensteini, Norra ega Šveitsi kodanik).
Millised on nõuded lapsele või lapselapsele?
Vanemale või vanavanemale elamisloa saamiseks pead lapse või lapselapsena vastama järgmistele tingimustele.
- Oled Eesti kodanik või välismaalane, kes elab Eestis alalise kehtivusega elamisloa alusel.
- Sinu elukoht on registreeritud Eesti rahvastikuregistris (https://www.eesti.ee/et/eluase-ja-keskkond/eluasemega-kaasnevad-teenused/elukoha-registreerimine) ja omad tegelikku eluruumi Eestis.
- Sul on piisav sissetulek (kahekordne toimetulekupiir) Eestis toime tulemiseks, millega suudad kanda vanema või vanavanema hooldus- ja ravikulud. Toimetulekupiir kehtestatakse igal aastal riigieelarve seadusega.
Kutse allkirjastamisega kinnitab laps või lapselaps ühtlasi kõigi nende tingimuste täitmist.
Kui kauaks elamisluba pereliikmega liitumiseks antakse?
Elamisluba pereliikmega liitumiseks antakse kuni 5 aastaks, kuid mitte kauemaks kui kutsuja elamisloa kehtivusajaks.
Kui kauaks elamisluba pereliikmega liitumiseks pikendatakse?
Elamisluba pereliikmega liitumiseks võib pikendada kuni 10 aastaks korraga, kuid mitte kauemaks kui kutsuja elamisloa kehtivusajaks.
Milliste piirangutega pean arvestama?
Sinu elamisloa kehtivusaeg sõltub sellest, kui kaua kehtib selle isiku elamisluba, kes sind Eestisse kutsus, ja kutsuja ei ole Eesti kodanik.
Kuidas saab sinu välismaalasest pereliige sind lühiajaliselt Eestis külastada?
Kui sinu pereliige, kes on välismaalane, soovib sind Eestis lühiajaliselt külastada, siis peab tal olema selleks seaduslik alus. Seaduslik alus Eesti külastamisel võib olla viisa, mõnede riikidega kehtib viisavabadus.