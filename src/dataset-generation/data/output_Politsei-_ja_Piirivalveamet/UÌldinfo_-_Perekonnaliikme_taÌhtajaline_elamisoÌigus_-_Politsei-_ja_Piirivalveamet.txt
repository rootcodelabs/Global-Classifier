# Üldinfo - Perekonnaliikme tähtajaline elamisõigus - Politsei- ja Piirivalveamet

Üldinfo
Kes on Euroopa Liidu kodaniku pereliige?
Pereliikmeks loetakse sind, kui oled välismaalane, kes ise ei ole Euroopa Liidu kodanik aga oled Euroopa Liidu (v.a Eesti) kodaniku:

- abikaasa
- kuni 21-aastane laps või ülalpeetav täisealine laps, s.o ülalpeetav laps
- abikaasa kuni 21-aastane laps või ülalpeetav täisealine laps, s.o ülalpeetav laps
- ülalpeetav vanem või vanavanem
- abikaasa ülalpeetav vanem või vanavanem
- ülalpeetav või leibkonnaliige, kellel on Euroopa Liidu kodanikuga ühine majapidamine lähteriigis
- muu ülalpeetav isik või isik, kes vajab Euroopa Liidu kodaniku poolt hooldamist
Mis on pereliikme ajutine viibimisõigus?
Ajutine viibimisõigus on pereliikme õigus külastada Eestit lühiajaliselt viisa või viisavabaduse alusel.
Ajutine õigus Eestis viibida on pereliikmel, kes on esitanud tähtajalise elamisõiguse taotluse, kuni taotluse suhtes otsuse tegemiseni.
Ajutine õigus Eestis viibida on pereliikmel ka pärast tähtajalise elamisõiguse lõppemist 90 päeva.
Kuidas saab pereliige viisa?
Pereliikmena saad viisa kui:
- sul on kehtiv reisidokument,
- tõendad, et oled Euroopa Liidu kodaniku pereliige ja
- reisid koos Euroopa Liidu kodanikuga või ühined temaga Eestis.
Millised täiendavad õigused on Euroopa Liidu kodaniku pereliikmel Eestis viibides?
Euroopa Liidu kodaniku pereliige, kes viibi Eestis ajutise viibimisõiguse alusel, ei tohi Eestis töötada.
Pereliikmel, kes on saanud tähtajalise või alalise elamisõiguse, on õigus piiramatult Eestis töötada, ettevõtlusega tegeleda ja õppida.
Mis on tähtajaline elamisõigus?
Tähtajaline elamisõigus annab sulle võimaluse elada Eestis kuni 5 aastat.
Kui kaua kehtib Euroopa Liidu kodanikust pereliikme elamisõigus?
Kui oled Euroopa Liidu kodaniku pereliige, siis kehtib sulle väljastatud elamisõigus 5 aastat või seni, kuni kestab sinu Eestis tähtajalise elamisõiguse alusel elava Euroopa Liidu kodanikust pereliikme elamisõigus.
Mis on elamisloakaart?
Elamisloakaart on sinu Eestis elamise õigust tõendav dokument, mis on ühtlasi ka sinu isikutunnistus. Elamisloakaardil on sinu isikuandmed, elamisõiguse andmed, foto ja sõrmejäljekujutised.
Migratsiooninõustaja on sulle igal sammul abiks. Küsi migratsiooninõustajalt. (https://www.politsei.ee/et/migratsiooninoustajad)