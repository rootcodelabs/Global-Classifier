# Kuidas saab noor vältida pahandustesse sattumist? - Taga enda ja oma laste turvalisus - Politsei- ja Piirivalveamet

Kuidas saab noor vältida pahandustesse sattumist?
Eirates öisel ajal alaealistele kehtestatud õues viibimise piirangut, jääte politseinikele kergesti silma. Veel hullem, hiilides valedokumentidega alaealisena ööklubisse, võite sattuda näiteks kakluse tunnistajateks, halvemal juhul kakluses osalejaks. Kui te seejärel esitate politseinikele oma võltsitud dokumendid, millega klubisse pääsesite, olete igal juhul pahandustes.

Riigikogu valimistel te võite eksida ja keegi ei pane teile seda pahaks. Hoolikalt tuleb aga valida oma sõpru. Valede sõpradega ringi sõites ja neile korraldatud narkoreidi käigus uurimise alla sattumist panevad teile pahaks nii kool, vanemad, teised sõbrad. Rahu ei anna teile ilmselt ka siis enam iseenda südametunnistus.

Rannapidu 5000-le inimesele, „Joome ära“ ja alasti läbi linna jooksmise kutsed pälvivad võrdselt politsei tähelepanu. Lisaks sellele võite suhtluskanalites sattuda selliste inimeste huviorbiiti, kellega muidu kokkupuudet pigem väldiksite.

Haistmis- ja kuulmismeelele lisaks on neil ka suurepärane võime diagnoosida õpilaste haigusi, mille tekkepõhjuseks on alaealistele keelatud ainete (tubakas, alkohol) tarbimine. Õpetajate tähelepanekute edastamisel direktorile võib asi päädida politsei vestluse või koguni karistusega.
Üsna totter on politseinikele väita, et te polnud teadlik teie pagasnikus jänest sõitvatest klassivendadest; alkoholijoobe tekitas veinikastmes valmistatud kana; koni oli teil käes, sest soovisite maast leitud prügi prügikasti toimetada. Politseinikel on paljude rikkumiste eest võimalik määrata suuline hoiatus ja kokkupuude ametnikuga võib jääda silmapilgupikkuseks, kuid igasugune vaidlemine ja vassimine pikendab ilmselgelt vestlemise aega ja üldjuhul ka trahvi suurust.

Kui pannkoogipidu sõbrannadega on läinud lärmakaks ja naaber tuleb teid keelama, siis arvestage, et hoolimata kellaajast kehtib kõikidele õigus rahule ja vaikusele. Kui alumine naaber on tööl öövahetuses ja saab teki alla kell 10, siis ei soovi ta kuulata läbi seinte, lae või põranda kostuvaid Power Hit Radio parimaid palasid. Sellele vastu vaieldes kutsutakse vahekohtunikuks tavaliselt politseipatrull.

Pime aeg, teil pole helkurit – põhjust küllalt, et politseiauto teid märgates peatub. Helkuri puudumisele tähelepanu pöörates võivad politseinikel tekkida küsimused ka sõbra suitsupaki kohta teie jope taskus või vanaemale viinasokkide jaoks sõbra poolt ostetud Viru Valge pudeli päritolu kohta.

Vales kohas sõidutee ületamine on politseinikele nagu kutse kahekõne alustamiseks. Pigem tee see paar lisasammu ja ületa sõidutee õiges kohas, kui et jooksed teele kohas, kus sõidukijuhid sinuga arvestada ei oska. Oma laiskusega mitte kasutada vöötrada võite panna ohtu lisaks enda elule ka kellegi teise elu ja seetõttu igal juhul politsei reageerib.
Reede öösel patrullauto aknale koputamine ja politseinikele küsimuse „kas teil pole reede õhtul halb tööl olla, sest kõik joovad ja teie ei saagi juua?“ esitamine võib kuuluda uudishimu rahuldamise ja kahjutunde avaldamise, kuid kindlasti mitte abi palumise kategooriasse. Samas, kui mure tundub olevat väike, ei maksa karta, et politseinikud teie juttu tõsisena ei võta või sellele ei reageeri. Iga teade kontrollitakse ja mine tea, võib-olla jäi tänu sinu infole suurem mure tekkimata.
Kui eirate siin kirjeldatud soovitusi, pahandate kokkuvõttes kõige rohkem iseennast. Ükski ülaltoodud soovitus ei eelda suurte rahaliste väljaminekute tegemist või tohutut käitumise muutmist. Piisab natukesest. Politseid ei tarvitse aga kindlasti mitte karta. Seda enam, kui teil on reaalselt politsei abi tarvis – helistage alati, julgesti, iga kell lühinumbrile 112.