# Lipp - Sümboolika - Politsei- ja Piirivalveamet

Lipp
Politseiameti lipu põhivärviks on sinine, mis on üks riigilipuvärvidest ning mis sümboliseerib rahu ja stabiilsust. Sinisel kangal on valge püstitõusnud lõvi, kes hoiab esikäppade vahel väikest Eesti riigivappi. Lipu kujundamisel on lähtutud Eesti politsei vapist. Politseiameti piduliku kandelipu laiuse ja pikkuse suhe on 7:9, lipukanga suurus on 105x135 cm. Lipp on ääristatud kuldsete narmastega. Varras on lakitud puidust, vahelüli ja vardaehis kuldsed.
Piirivalve lipu erimärk on roheline, kollase äärega kolmnurk, mille keskele on asetatud valget värvi suured ladina tähed PV. Kolmnurga kollase ääre laius on 0,1 lipu laiusest. Piirivalve erimärk on paigutatud riigilipu vardapoolsesse külge. Kolmnurga tipp on lipu geomeetrilises keskpunktis, millest külgjooned on juhitud lipu vardapoolsetesse nurkadesse.
Kodakondsus- ja migratsioonivaldkonna lipu põhivärv on kollane, millel on üles poole suunatud nurgaga sinine triip, mille all on kolm riigivapi lõvi.