# EL kodaniku tähtajaline elamisõigus - Politsei- ja Piirivalveamet

Kes on Euroopa Liidu kodanik?
Euroopa Liidu kodanik on mõne Euroopa Liidu liikmesriigi, Islandi, Liechtensteini, Norra või Šveitsi kodanik. Euroopa Liidu kodanikuks ei ole käesoleval juhul Eesti kodanik.
Kuidas saad Eestis viibida?
Eestis viibimiseks on 3 võimalust, millel on erinevad eeldused ja mis sõltuvad sellest, millisel eesmärgil ja kui kauaks sa Eestisse jääd:

- Ajutine Eestis viibimine (kuni 3 kuud)
- Tähtajaline Eestis elamine (kuni 5 aastat)
- Alaline Eestis elamine (tähtajatult)
Mis on ajutine viibimisõigus?
Ajutine viibimisõigus on Euroopa Liidu kodaniku õigus külastada Eestit lühiajaliselt ilma elukohta registreerimata kuni 3 kuud.
Millised täiendavad õigused on Euroopa Liidu kodanikul Eestis viibides?
Euroopa Liidu kodanikul, kes viibib Eestis seaduslikult, on õigus piiramatult Eestis töötada, ettevõtlusega tegeleda ja õppida ning ei vaja selleks eraldi luba.
Mis on tähtajaline elamisõigus?
Tähtajaline elamisõigus annab sulle võimaluse elada Eestis kuni 5 aastat. Tähtajaline elamisõigus kehtib 5 aastat ja pikeneb automaatselt 5 aasta kaupa, kui sinu elukoht on jätkuvalt Eestisse registreeritud.
Mis tingimustele pead Euroopa Liidu kodanikuna vastama, et saada tähtajaline elamisõigus Eestis?
Tähtajalise elamisõiguse Eestis elamiseks võid saada, kui oled
- Euroopa Liidu kodanik
- registreerinud oma elukoha Eestis (https://www.eesti.ee/et/eluase-ja-keskkond/eluasemega-kaasnevad-teenused/elukoha-registreerimine#euroopa-liidu-liikmesriigi-kodanik)
- taotlenud Politsei- ja Piirivalveametilt ID-kaardi (https://www.politsei.ee/et/juhend/id-kaart-euroopa-liidu-kodanikule) . Oluline! ID-kaardi taotlus esita alles siis, kui oled elukoha juba registreerinud.
Kuidas saada tähtajaline elamisõigus?
Tähtajalise elamisõiguse saamiseks pöördu oma elukohajärgsesse kohalikku omavalitsusse.
Selleks tuleb esitada elukohateade:

- valla-või linnavalitsusele (https://www.siseministeerium.ee/linna-ja-vallavalitsused)
- Tallinnas linnaosavalitsusele. (https://www.tallinn.ee/et/elukohti-registreerivad-asutused-tallinnas)
Esmakordselt Eestisse elama asumisel on eelnevalt vajalik moodustada ELi kodanikule isikukood ning selleks tuleb kohalikku linna- või vallavalitsusse isiklikult kohale minna.
Rohkem infot isikukood saamiseks. (https://www.eesti.ee/et/eluase-ja-keskkond/eluasemega-kaasnevad-teenused/elukoha-registreerimine#euroopa-liidu-liikmesriigi-kodanik)
Pärast seda, kui elukoht on registreeritud, esita ID-kaardi taotlus. (https://www.politsei.ee/et/juhend/id-kaart-euroopa-liidu-kodanikule)
Oluline! Sinu tähtajaline elamisõigus muutub automaatselt kehtetuks, kui sul ei ole kehtivat elukoha registreeringut rahvastikuregistris. Samuti tunnistatakse automaatselt kehtetuks sulle väljastatud ID-kaart.
Migratsiooninõustaja on sulle igal sammul abiks. Küsi migratsiooninõustajalt. (https://www.politsei.ee/et/migratsiooninoustajad)