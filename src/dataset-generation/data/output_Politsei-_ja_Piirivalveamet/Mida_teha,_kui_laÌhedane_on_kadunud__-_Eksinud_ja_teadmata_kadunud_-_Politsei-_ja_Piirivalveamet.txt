# Mida teha, kui lähedane on kadunud? - Eksinud ja teadmata kadunud - Politsei- ja Piirivalveamet

Mida teha, kui lähedane on kadunud?
Vaata teadmata kadunud inimesi. (https://www.politsei.ee/et/teadmata-kadunud-inimesed)
Kui kadunud inimese käitumismuster erineb tavapärasest ning sul on tunne, et ta võib olla ohus, anna sest esimese asjana kohe politseile teada. Iga mööduv tund on üksnes võimaliku abivajaja kahjuks. Politsei käivitab otsingu kogudes olemasolevat infot tema asukoha selgitamiseks. Samas on sinulgi võimalus aidata kaasa, kui mõtled hädaabinumbril kõne tehes järgmisele:
millal, kus ja kes viimati otsitavat inimest nägi, kuhu ja millal ta pidanuks jõudma
kas kadumise eel oli konflikte või teisi probleeme (sassis suhted, võlad, muud pinged või sõltuvusprobleemid), mis võisid tingida ootamatu lahkumise
kas otsitav on varem kodust sõna jätmata lahkunud. Millisel põhjusel ja kus teadaolevalt viibis
millise riietusega otsitav võis lahkuda. Vajadusel vaata üle koju jäänud üleriided hindamaks, mis ta selga võis panna
milline on otsitava inimese füüsiline ja vaimne tervis, kas ta vajab ravimeid ning kas need ravimid on tal kaasas
kellega otsitav läbi käib, kelle juures viibida võib – võimalusel koonda võimalik nimekiri kontaktidest ja aadressidest
kas otsitaval võib kaasas olla telefon, mille asukohta positsioneerida. Kui telefon jäi koju, kellele on tehtud viimased kõned või saadetud sõnumid
kas otsitaval võib olla kaasas teisi tehnilisi seadmed nagu süle- või tahvelarvuti
milliseid kontosid otsitav omab ning kas ta on neid lahkumise järgselt kasutanud
milline on otsitava tavapärane päevarutiin, sealhulgas töökoht, hobid ja muud päevaplaanid
kas otsitav on varem rääkinud kohtadest, kuhu tahab minna või plaanidest, mida ellu viia
kas otsitaval on meelispaiku, kus mõtteid settida – sünnikoht, mõni matkarada, veesilm, mäetipp või muu koht
kas otsitav võis lahkuda sõidukiga. Mis on masina mark, mudel, registreerimisnumber ja enamlevinud sõidusihid
kas otsitav võib olla endale või teistele mingil moel ohtlik
kas otsitav võib olla endale või teistele mingil moel ohtlik
Väldi olukordi, kus avaldad selliseid andmeid kõrvalistele inimestele. Vabatahtlikele jagab vajaminevat infot ahelikuotsinguks politsei ning tagab, et niigi raskes seisus oleva pere privaatsus säiliks kogu otsingute vältel.
Kui appi tulnud inimesed küsivad otsingute eest tasu, keeldu sellest: politseitöö, kaasatud tehnika ja vabatahtlike panus on abivajajale igal hetkel tasuta.
Välismaal kadunud inimene
Kui lühiajaliselt välismaale läinud lähedasega ei saa enam kontakti ja on põhjust arvata, et tema elu või tervis võib ohus olla, pöördu politseisse. PPA võtab ühendust välisriigi politseiga ja asub selgitama, kas isik võis olla kinni peetud või on toimunud midagi muud. Tuleb arvestada, et sageli on kontakti mittesaamise põhjuseks siiski kas sideprobleemid (telefoni või arvuti aku on tühi, seda ei saanud laadida, pole mobiili- või netilevi või on otsitav inimene ajavahest tingituna väsinud ja pole lihtsalt jõudnud kodustega ühendust võtta) või teinekord ka inimese soov saada privaatsust. Kui oled siiski mures tema turvalisuse pärast, anna välismaal kadunud inimesest kohalikku politseijaoskonda pöördudes teada.
Välismaal kadunud inimesi Välisministeerium ega Eesti saatkonnad taga ei otsi, see tegevus kuulub politsei pädevusse. Kui otsitav inimene on tõesti välisriigis kinni peetud, saab tema kinnipidamisest ja asukohast teatada lähedastele ainult inimese enda nõusolekul. Kui selline nõusolek puudub, saab politsei perele vaid öelda, et isik on elus ja tema asukoht on teada. Täpsemat infot selle kohta, kus ja miks ta viibib ja miks ta ei soovi oma asukohta avaldada, ei ole õigust perele või teistele kadunud inimese asjus pöördunutele anda.