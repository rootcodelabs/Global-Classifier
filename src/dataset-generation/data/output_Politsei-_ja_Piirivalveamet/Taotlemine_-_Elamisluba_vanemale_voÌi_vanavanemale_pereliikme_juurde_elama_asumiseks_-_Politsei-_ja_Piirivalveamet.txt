# Taotlemine - Elamisluba vanemale või vanavanemale pereliikme juurde elama asumiseks - Politsei- ja Piirivalveamet

Taotlemine
Kuidas taotleda elamisluba?

- Kogu kokku vajalikud dokumendid.
- Esita nõutud dokumendid ja tasu riigilõiv.
- Vastuse saad 2 kuu jooksul, elamisloakaart väljastatakse 30 päeva jooksul pärast seda.
Kus saad elamisluba taotleda?
Elamisluba saad taotleda:

- Eesti välisesinduses (https://vm.ee/konsulaar-viisa-ja-reisiinfo/eesti-vabariigi-valisesindused)
- Politsei- ja Piirivalveameti teeninduses. (https://www.politsei.ee/et/asukohad/teenindused)
Kui tead juba enne Eestisse saabumist, et soovid siia pikemaks ajaks elama jääda, soovitame taotleda elamisluba välismaal olles, välisesinduse kaudu.
Kuidas taotleda elamisluba välisesinduses?
Kui viibid välismaal, esita elamisloa taotlus Eesti välisesindusele. Uuri taotluse esitamise reeglite kohta enne taotluse esitamist konkreetsest välisesindusest.
Välisesinduste nimekiri. (https://vm.ee/konsulaar-viisa-ja-reisiinfo/eesti-vabariigi-valisesindused)
Kuidas taotleda elamisluba Politsei- ja Piirivalveameti teeninduses?
Kui viibid Eestis, esita elamisloa taotlus Politsei- ja Piirivalveameti teeninduses. Selleks broneeri aeg veebis. (https://broneering.politsei.ee/)
Kas pead elamisloa taotlemiseks isiklikult kohale minema?
Taotluse esitamiseks pead asutusse isiklikult kohale minema, et saaksid anda ka sõrmejäljed.
Sõrmejälgi ei võeta, kui:
- oled andnud oma sõrmejäljed vähem kui 6 aastat tagasi, näiteks olles varem juba korra elamisluba taotlenud,
- sul on tuvastatud sõrmejälgede andmise püsiv võimetus.
Milliseid dokumente on vaja, et taotleda elamisluba?
Kui taotled elamisluba vanema või vanavanemana Eestisse elama asumiseks, esita:
- tähtajalise elamisloa taotlus (https://www.politsei.ee/files/dokumendid/ankeedid/2023_02/te-taotlus-est-31.01.2024.pdf?a5b42bd3df)
- andmed lähedaste sugulaste ja perekonnaliikmete kohta (https://www.politsei.ee/files/dokumendid/ankeedid/2023/pereliikmed-est-27.12.2023.pdf?d1f55577c5)
- Lapse või lapselapse kutse (/files/dokumendid/ankeedid/2023_4/esttaisealiselapsevoilapselapsekutse-est.pdf?17ce73ac1c) , mille täidab ja allkirjastab laps või lapselaps, kelle juurde elamisluba taotletakse. Kutse allkirjastamisega kinnitad, et elad Eestis ja kohustud kandma vanema või vanavanema hooldus- ja ravikulud.
- sugulussuhet tõendavad dokumendid
- vanema või vanavanema terviseseisundit tõendav dokument, kui hooldamisvajadus tuleneb terviseseisundist
- eluloolised andmed (https://www.politsei.ee/files/dokumendid/ankeedid/2023_02/eluloolised-andmed-est-31.01.2024.pdf?3644d83c5f)
- lisaankeet (https://www.politsei.ee/files/dokumendid/ankeedid/2023/lisaankeet-1-est-2023-03-17.pdf?0f03b87480)
- isikut tõendav dokument
- digitaalne foto
- riigilõivu tasumist tõendav dokument, näiteks maksekorraldus.
Menetleja võib vajadusel paluda lisaandmeid või -dokumente.
Loe välisriigis välja antud dokumentide nõuete kohta. (https://vm.ee/konsulaar-viisa-ja-reisiinfo/konsulaarinfo-ja-teenused/dokumendi-legaliseerimine)