# Kelmuse tüübid, mis Eestis täna ringlevad - Kaitse ennast kelmide eest - Politsei- ja Piirivalveamet

Kelmuse tüübid, mis Eestis täna ringlevad
Keegi helistab ja tutvustab end panga esindajana, politseinikuna või Google assistendina
Tavaliselt helistaja ütleb inimesele, et tema või ta raha on kuidagi ohus ja tegutseda on vaja kiiresti. Seejärel küsib ta inimeselt tema Smart ID, mobiil-ID, internetipanga koode või muud isiklikku infot. Tihti palutakse inimesel ka oma nutiseadmesse laadida programmid AnyDesk või TeamViewer. Tegelikult on helistajaks kelm, kes sedasi saab inimeselt kätte info, millega on võimalik tema pangakontolt raha varastada.
Keegi pakub väga tulusat investeerimise võimalust
Inimesega võtab sotsiaalmeedias ühendust talle võõras inimene (peamiselt Facebookis, WhatsAppis ja Telegramis), kes pakub väga tulusat raha investeerimise võimalust. Sageli antakse inimesele ka kogenud investeerimisnõustaja kontakt, et temaga saaks nõu pidada. Inimene kutsutakse veebilehele, kus ta saab oma raha investeerida või sellega kaubelda ja teenida suuri rahasummasid. Veebilehel olev info on aga võltsitud ja tegelikult inimene kasumit ei teeni. Kui inimene püüab oma raha välja võtta, siis ta seda kätte ei saa, sest kelmid on tema raha juba varastanud.
Tuleb SMS, mis palub sõnumis olevale lingile vajutada ja teha makse
Tuleb SMS, mis palub sõnumis olevale lingile vajutada ja teha makse
SMS tundub usaldusväärne, sest näeb välja nagu oleks see tulnud pangalt, kullerfirmalt vms. Tavaliselt sisaldab sõnum ka linki, mille avamisel tuleb ette hästi järele tehtud panga või kullerfirma kodulehekülg. Väidetavate pangalingid avavad lehe, kus näiliselt tuleb siseneda enda pangakontole ja kullerfirmade võltslehekülgedel palutakse sisestada enda krediitkaardi andmed. Tegelikult on SMS-i saatnud kelm ja ta saab kätte pangakonto ja krediitkaardi andmed.
Vaata näidist. (/files/Fotod/kelmused/kelmused1.jpg?01a6b1437e)
Tuleb e-kiri, mis süüdistab inimest kuriteos
Inimesele tuleb e-kiri, kus teda süüdistatakse mõnes tõsises kuriteos. Levinum süüdistus on, et inimene vaatas lastega seotud pornograafilist videot. Kiri on justkui saadetud politsei, ministeeriumi, Europoli või mõne teiste riigiasutuse poolt. Tegelikult on tegu kelmidega, kes tahavad, et inimene sellele kirjale vastaks. Kui inimene seda teeb, siis veenavad nad inimest kandma neile raha, et karistusest pääseda. Tegemist on petukirjadega ja nende sisu ei vasta tõele.
Vaata näidist. (/files/Fotod/kelmused/kelmused2.png?eea86849e7)
Tuleb e-kiri, mis palub teha makse teatud kontole
E-kiri tundub usaldusväärne, sest on tulnud mõnelt inimeselt või ettevõttelt, kellelt ollakse harjunud e-kirju saama. Tegelikult on kirja saatnud kelm, kes on loonud liba-e-posti aadressi ja makse läheb kelmide pangakontole.
Vaata näidist. (/files/Fotod/kelmused/kelmused3.jpg?70588737ea)
Näed internetis reklaami, mis pakub väga tulusat investeerimise võimalust
Näed internetis reklaami, mis pakub väga tulusat investeerimise võimalust
Reklaamile klikkides suunatakse inimene veebilehele, kus palutakse sisse logida ja investeerida 100-500 eurot. Selle eest lubatakse tuhandete eurode teenimist. Sageli järgneb kelmidelt telefonikõne, kus julgustatakse inimest veelgi rohkem raha investeerima. Kui inimene soovib oma tulu kätte saada, siis küsitakse temalt lisamakseid, kuid ka peale nende maksete tegemist ei saa inimene oma raha kätte.
Keegi võõras inimene kirjutab sulle ja soovib sinuga tutvuda
Kõige salakavalam kelmuse liik, sest kelm on väga sõbralik, viisakas, teeb komplimente - nii püüab ta ohvrit endasse armuma saada. Tutvustab end sageli välismaise sõduri, laevakapteni või arstina, kes on kuidagi seotud Eestiga. Sageli on ta lesk või on muu kurb elusaatus. Tema nimi ja fotod tunduvad päris, kuid need on varastatud. Raha hakkab kelm küsima ca 2-4 nädala pärast, kui tal juhtub mõni ootamatu kuid usutav eriolukord. Raha küsimine kordub seni kuni ohver mõistab, et on sattunud kelmi ohvriks. Ohvriteks valivad kelmid kõige sagedamini 40+ vanuses naisi.
Näed internetis väga soodsa intressiga laenupakkumist või lubatakse suurt võitu
Laenu saamiseks tuleb inimesel maksta erinevaid tasusid ja need maksed tuleb teha teises riigis asuvale pangakontole. Enamasti eraisiku kontole ehk kontole, mille kohta antakse inimesele ees- ja perekonnanimi ja pangakonto number. Inimese raha läheb tegelikult kelmide kontole ja laenu ta ei saa.
Suurte võitude korral on tehtud võltsleht, millel on vähe jälgijaid ja postitused said alguse kaks päeva tagasi. Lehel lubatakse millegi hinnalise eseme või raha võitu. Tegelikult saadavad kelmid lingi, kuhu suunatakse inimene oma andmeid sisestama. Peale seda teevad kelmid pangakontod tühjaks.
Vaata näidist (/files/Fotod/kelmused/kelmused4.jpg?e6b1053783)
Keegi müüb internetis midagi väga soodsa hinnaga
Kõige sagedamini müüakse tooteid, mille hind on tavalisest palju odavam. Müüjaks võib olla nii internetipood kui ka eraisik. Kui inimene on müüjale makse ära teinud, siis müüja kaob. Ostetud toodet inimene kätte ei saa ja makstud rahast jääb ka ilma.
Müüd internetis asju ja ostja soovib kasutada oma kullerit
Inimene paneb mõne oma eseme müüki Facebooki Marketplace-i, Okidoki-sse või mujale müügiportaali. Talle kirjutab inimene, kes soovib seda eset osta. Ostja räägib, et tal on oma kuller, kes tuleb isiklikult kohale ja müüja ei pea midagi muud tegema, kui ainult andma oma telefoninumbri, e-posti aadressi ja sisestama ühele veebilehele oma pangakaardi andmed. Mõnel juhul küsib ostja ka ettemakset, et kindlustada kauba kättesaamine. Tegelikult on eseme ostja kelm, kes tahab müüjalt kätte saada tema isiklikud andmed, et nendega toime panna pettusi. Asja ostmisest ta päriselt huvitatud ei ole.