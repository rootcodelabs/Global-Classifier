# Elamisloa pikendamine - Rahvusvaheline kaitse - Politsei- ja Piirivalveamet

Elamisloa pikendamine
1. jaanuarist 2025 on rahvusvahelise kaitse pikendamisel elamisloakaardi väljastamise riigilõiv alates 18. eluaastast 70 eurot. Alla 18-aastastele, vanaduspensioni ikka jõudnutele ja keskmise, raske või sügava puudega isikutele 30 eurot.
Taotlemisel tuleb märkida, millises PPA teeninduses soovitakse oma uus elamisloakaart kätte saada. Kui pärast taotluse esitamist soovitakse muuta dokumendi kättesaamiskohta, tuleb selle eest maksta.
Riigilõiv tuleb tasuda enne taotluse esitamist.
Riigilõivu tasumiseks vajalik info:
- Saaja: Rahandusministeerium
- SEB: EE891010220034796011
- Swedbank: EE932200221023778606
- Luminor Bank: EE701700017001577198
- LHV Pank: EE777700771003813400
- Viitenumber: 2900082443
Ukraina kodanikud
Ukraina kodanikud saavad rahvusvahelise kaitse elamisloa pikendamise taotluse esitada PPA iseteeninduses aadressil asylum.politsei.ee (https://asylum.politsei.ee/) , kui elamisloa kehtivuse lõpuni on jäänud vähem kui neli kuud. Elamisloa pikendamise taotlust ei saa esitada posti ega e-posti teel.
Iseteeninduskeskkonnas taotluse esitamise järel saadetakse taotluse esitanu e-posti aadressile kinnitus selle kohta, et tema taotlus on vastu võetud. E-kiri saadetakse ka siis kui pikendatud elamisloakaart on valminud ja sellele saab enda poolt valitud PPA teenindusse järele minna.
Teiste riikide kodanikud
Kõikide teiste riikide kodanikud saavad rahvusvahelise kaitse elamisloa pikendamise taotluse esitada PPA teeninduses (https://www.politsei.ee/et/asukohad/teenindused) , kui elamisloa kehtivuse lõpuni on jäänud vähem kui neli kuud.
Pikendamise taotlusi võetakse vastu ainult broneeringu alusel. Aja saab broneerida PPA kodulehel broneering.politsei.ee (https://broneering.politsei.ee/) valides teenuseks „rahvusvahelise kaitse pikendamine“. Elamisloa pikendamise taotlust ei saa esitada posti ega e-posti teel.
Lapsed ja eestkostetavad
Alla 18-aastase lapse või eestkostetava eest esitab elamisloa pikendamise taotluse tema seaduslik esindaja (nt lapsevanem, eestkostja), kui nad viibivad Eestis ja kui see ei ole vastuolus taotleja õiguste ja huvidega.
Saatjata alaealise eest esitab elamisloa pikendamise taotluse tema seaduslik esindaja (nt eestkostja, eestkosteasutuse volitatud esindaja), majutusvõtukeskuse juht või tema poolt volitatud isik, kui see ei ole vastuolus saatjata alaealise õiguste ja huvidega.
Taotlemiseks vajalikud dokumendid
- Taotlusankeet. (https://www.politsei.ee/files/dokumendid/ankeedid/2024_6/rvk-pikendamine-2013-09-19.pdf?0d4ae62793) Taotlusankeedi täitmise juhis (https://www.politsei.ee/et/taotlusankeedi-taeitmise-juhend)
- Andmed lähedaste ja pereliikmete kohta (/files/dokumendid/ankeedid/2024_6/pereliikmed-alates-06.06.2024-est.pdf?29d6b2bb3a)
- Isikut tõendav dokument
- Üks digitaalne värvifoto (https://www.politsei.ee/et/dokumendifoto-nouded-ja-juhised)
Lisadokumendid

Kui taotluse esitab taotleja seaduslik esindaja või volitatud esindaja, esitage:

- esindusõigust tõendav dokument (v.a, kui esindusõigus on kantud Eesti rahvastikuregistrisse)
- isikut tõendav dokument

Elamisloa pikendamise või selle pikendamisest keeldumine otsustatakse 3 kuu jooksul taotluse esitamise päevast arvates, kuid mitte hiljem, kui 10 päeva enne tähtajalise elamisloa kehtivusaja lõppemist. Elamisloa pikendamisel väljastatakse pagulasele elamisloakaart ja pagulase reisidokument või elamisloakaart ja välismaalase pass täiendava kaitse saanud isikule.

Politsei- ja Piirivalveamet tunnistab varjupaiga või täiendava kaitse saanud isiku tähtajalise elamisloa kehtetuks, kui isik ohustab riigi julgeolekut, ühiskondlikku turvalisust või avalikku korda.