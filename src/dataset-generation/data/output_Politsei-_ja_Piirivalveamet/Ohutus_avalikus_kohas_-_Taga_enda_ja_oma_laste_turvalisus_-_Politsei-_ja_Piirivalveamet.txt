# Ohutus avalikus kohas - Taga enda ja oma laste turvalisus - Politsei- ja Piirivalveamet

Ohutus avalikus kohas

- Kui jõuad sageli koju pimedal hilisõhtul, hangi endale kaitsevahend.
- Hoia käekotti enda lähedal, koti küljepealne lukk seespool. Korteri- või majavõtmeid kanna taskus. Kui keegi haarab su kotist, lase see lahti, sest vastasel juhul võid ise viga saada. Enda ohutus on alati tähtsam kui vara säilimine.
- Kui arvad, et keegi jälitab sind, mine üks või mitu korda üle tänava ja vaata, kas võõras järgneb sulle. Kui su kahtlused süvenevad, astu sisse mõnda kohvikusse, poodi või muusse rahvarohkesse ja valgustatud kohta.
- Kui harrastad tervisejooksu või käid rattaga sõitmas, tee seda eri aegadel ja eri marsruute pidi. Vali hästivalgustatud asfaltteed. Parkides ja muudel ühiskondlikel aladel kasuta suuremaid teeradasid, kus oled teistele nähtav. Väldi võsastikke ja muid puudega varjatud kohti. Pea meeles, et kõrvaklappidest muusikat kuulates ei kuule sa ei mööduvaid sõidukeid ega lähenevaid inimesi.
- Ära vali lühema teena valgustamata puiesteed, parki või tühermaad. Kõnni alati tee vasakus servas, siis ei saa auto sulle selja tagant märkamatult läheneda.
- Kui auto sinu juures peatub ja sa tunnetad ohtu, hüüa valju häälega appi ja põgene nii kiiresti kui suudad. Sellega võidad väärtuslikke sekundeid ja autojuhil on üsna keeruline sind jälitada.
- Ära hääleta! Ära mine juhuslikku autosse, mille juht sind sõitma kutsub.
- Peida ära kallihinnalisena näivad ehted.
- Turvatunnet aitab suurendada enesekaitsekursus või muu ohutust käsitlev koolitus. Küsi kohalikust politseiasutusest või oma töökohast, kas nad oskavad sulle mingisugust koolitust soovitada.