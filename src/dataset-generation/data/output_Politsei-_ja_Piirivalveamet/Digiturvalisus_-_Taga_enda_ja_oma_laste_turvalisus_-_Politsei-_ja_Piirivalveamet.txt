# Digiturvalisus - Taga enda ja oma laste turvalisus - Politsei- ja Piirivalveamet

Digiturvalisus
Kui sinu seadmes on uuendamata ja aegunud tarkvara, siis suureneb oluliselt risk sattuda mõne pahavara ohvriks. Pahavarad levivad sageli automatiseeritult ning turvanõrkusi ära kasutades. Uuendama peab kõikide kasutust leidvate seadmete tarkvara, sealhulgas operatsioonisüsteemi ja veebilehitsejat.

Turvaline parool on:

- pikk ja raskesti ära arvatav. Kasutage selleks salafraasi, sest siis ei pea miinimumpikkusele mõtlema ja see jääb hästi meelde
- sisaldab suuri ja väikseid tähti, numbreid ning kirjavahemärke
- on unikaalne ehk ei kordu erinevatel kontodel. Igal seadmel peaks olema oma salasõna või PIN. Võimalusel kasutage paroolihaldurit.
- ei ole reaalne või sagedasti kasutatav sõna. Turvalise parooli näide oleks „m66dukalt näeme!“ või „(Mahva)_r6dul“ või „redis läheb K00li.“
- ei ole omanikuga seostatav – näiteks lähedase nimi või sünnikuupäev
- ainult kasutajale endale teadaolev parool. Ära jaga salasõna. Soovitame lastel öelda vanemale enda parool, et saaks tõrgete korral aidata.
Avalikes kohtades sisselogides jälgi, et sinu parooli ei loetaks üle õla. Ära unusta end avalikkest seadmetest välja logida.
Muuda nutiseadmete PINide ära arvamine pahalase jaoks keeruliseks. Näiteks 2580 ei ole keeruline PIN. Kasuta alati vähemalt kuuekohalist PINi.
Kasuta kahetasemelist autentimist kõikides keskkondades, kus see on võimalik.
Rohkem infot paroolide turvalisuse kohta leiate Riigi Infosüsteemide Ameti lehelt (https://www.ria.ee/et/kuberturvalisus/nouanded/parooli-loomine.html) .
E-kirjade manused ja laialisaadetud lingid on sagedaseimad pahavara levitamise viisid. Pahavara maskeerub tavaliselt millegi väga positiivse või huvitava sisse. Näiteks antakse sulle teada lotovõidust, uuest tutvusest, väga tasuvast töökohast või kõmu-uudisest. Kui sa saad tundmatult kasutajalt e-sõnumi, kus on juures manus või link, siis ignoreeri seda ja võimalusel kustuta kohe sõnum. Teavita kahtlasest kasutajast või saatjast oma veebikeskkonda (Facebook,Gmail vmt). Pahatahtlikud lingid ja manused võivad tulla ka tuttavalt. Kui sa ei oota sõbralt kirja, siis küsi alati enne avamist muus kanalis sõbralt üle kas ja mida ta just saatis. Kui vaja, siis helista talle.

Küsi abi vaid usaldusväärselt inimeselt või ettevõttest, kelle kontorisse saad kohale minna. Kui sulle helistab võõras, kes pakub sulle ootamatult telefoni teel või üle võrgu IT- abi, siis lõpeta võõraga suhtlemine kohe. Politseid teavita juhtudel, kui tunned, et keegi on kaaperdanud Sinu e-konto, võtnud kontrolli Sinu seadme üle jne.