# Tingimused - Elamisluba ettevõtluseks iduettevõtjale - Politsei- ja Piirivalveamet

Tingimused
Mis on iduettevõtjale ettevõtluseks antava elamisloa tingimused?

- Sul on osalus äriühingus
- Äriühing on registreeritud Eesti Äriregistris
- Iduettevõte on saanud positiivse hinnangu ekspertkomisjoni poolt või on vabastatud hindamise kohustusest
- Sul on piisav sissetulek (neljakordne toimetulekupiir) Eestis toime tulemiseks, mida kinnitad taotluse allkirjastamisega. Toimetulekupiir kehtestatakse igal aastal riigieelarve seadusega
- Sul on ravikindlustuse leping, mida kinnitad taotluse allkirjastamisega. Nõuded ravikindlustuse lepingule on loetletud välismaalaste seaduse § 120 (https://www.riigiteataja.ee/akt/126062017072?leiaKehtiv) (kindlustuskaitse)
- Asud pärast elamisloa saamist Eestisse elama ja registreerid oma elukoha rahvastikuregistris (https://www.eesti.ee/et/eluase-ja-keskkond/eluasemega-kaasnevad-teenused/elukoha-registreerimine)
Mis on iduettevõte?
Iduettevõte on alustav ettevõte, mille eesmärk on suure rahvusvahelise kasvupotentsiaaliga innovaatilise ärimudeli loomine ja käivitamine. Iduettevõtte tegevus aitab arendada Eesti ettevõtluskeskkonda.
Kuidas toimub elamisloa andmisel iduettevõtte hindamine?
Iduettevõtjana elamisloa saamiseks, esita palun enne elamisloa taotlemist ekspertkomisjonile taotlus iduettevõtte hindamiseks.
Taotluse saad esitada siin. (https://startupestonia.ee/start-up-in-estonia/startup-visa/)
Taotluse sisuks on:
- sinu isikuandmed
- ettevõtte andmed
- ärimudeli kirjeldus
- vajadusel lisaandmed või tõendid
Siseministeeriumi ekspertkomisjon annab 10 tööpäeva jooksul alates täieliku taotluse saamisest hinnangu, kas ettevõte on iduettevõtteks kvalifitseeritav.
Millal ei ole vaja taotlust iduettevõtte hindamiseks esitada?
Taotlust iduettevõtte hindamiseks ei pea esitama, kui ettevõte on varem hinnatud või kuulub siseministri käskkirjas loetletud ettevõtete hulka, kes on vabastatud hindamise kohustusest.