[
    {
        "content": {
            "chunk": "Kui soovid siseneda m\u00f5nda riiklikku e-teenusesse, pead end esmalt autentima ehk t\u00f5endama, et oled see, kes v\u00e4idad end olevat. Autentimine peab olema usaldusv\u00e4\u00e4rne ja turvaline, sest keegi ei taha, et tema andmetele p\u00e4\u00e4seks ligi v\u00f5\u00f5rad v\u00f5i et tema nimel teeks tehinguid m\u00f5ni kurikael. Riiklikes e-teenustes toimub isikutuvastus l\u00e4bi keskse turvalise kanali (Riigi autentimisteenus), kus saab end autentida ID-kaardi, Mobiil-ID, Smart-ID kui ka Euroopa Liidu riikide autentimisvahendite kaudu.\n(#mis-on)\nKui kasutad Google\u2019i teenuseid, siis tead, et oma e-kirjadele, dokumentidele ja fotodele ligip\u00e4\u00e4semiseks piisab \u00fchest sisselogimisest. Eesti avaliku sektori e-teenuste vahel liikudes saab sarnaselt kasutada \u00fchekordset sisselogimise v\u00f5imalust. Nagu nimi vihjab, n\u00f5uab selline lahendus vaid \u00fchte autentimist: kui kasutaja on Riigi autentimisteenuse kaudu m\u00f5nda e-teenusesse sisenenud, saab ta kasutada ka teisi e-teenuseid ilma, et peaks neis k\u00f5igis end uuesti tuvastama.\nJ\u00e4rgnevalt oleme toonud samm-sammulise n\u00e4ite, kuidas autentimine koos seansihaldusega e-teenustes toimib.\n\nKasutaja l\u00e4heb e-teenuse lehele ( riigiportaal (https://www.eesti.ee/) ) ja vajutab sisselogimiseks \u201eSisene iseteenindusse\u201c.\n\nKasutaja suunatakse sisse logimiseks autentimisteenusesse, kus talle kuvatakse autentimisvahendite valiku leht. Taustal kontrollib autentimisteenus igal korral, kas antud veebibrauseri jaoks on juba kasutajal kehtiv seanss riigiportaalis olemas. Antud juhul kehtivat seanssi ei ole ning toimub kasutaja autentimine.",
            "imgurl": "",
            "title": "Autentimine riiklikes e-teenustes - ID.ee",
            "description": "No Description",
            "source_url": "https://www.id.ee/artikkel/autentimine-e-teenustes/"
        }
    },
    {
        "content": {
            "chunk": "K\u00e4esolevas n\u00e4ites valib kasutaja isiku tuvastamise vahendiks Mobiil-ID. Selleks sisestab kasutaja oma isikukoodi ja telefoninumbri ning vajutab \"J\u00e4tka\".\nSeej\u00e4rel saadetakse kasutaja mobiiltelefonile kontrolls\u00f5num koos kontrollkoodiga, mille kasutaja kinnitab sisestades oma mobiiltelefonis PIN1.\n\nAutentimisprotseduuri edukalt l\u00e4bides, suunatakse kasutaja tavap\u00e4raselt e-teenuses sisse logituna teenuse/iseteeninduskeskkonna avalehele, kus avaneb juurdep\u00e4\u00e4s toimingutele.\n\nKasutaja valib k\u00e4esolevas n\u00e4ites riigiportaalis toimingu \u201eAndmete muutmine rahvastikuregistris\u201c, mis suunab toimingu alustamiseks e-rahvastikuregistri iseteenindusportaali keskkonda.\nTaustal kontrollib autentimisteenus, kas antud veebibrauseri jaoks on juba kasutajal kehtiv seanss olemas. Kui kasutajal on aktiivne seanss autentimisteenuses, kuvatakse kasutajale n\u00f5usoleku leht andmete edastamiseks teise e-teenusesse. Kui kasutaja on n\u00f5us seanssi j\u00e4tkama luuakse taustal uus seanss e-rahvastikuregistri teenuse jaoks. Nii j\u00e4\u00e4b kasutaja jaoks t\u00e4iendav sisselogimine \u00e4ra ning kasutajale kuvatakse juba sisse logitud vaade j\u00e4rgmises e-teenuses.",
            "imgurl": "",
            "title": "Autentimine riiklikes e-teenustes - ID.ee",
            "description": "No Description",
            "source_url": "https://www.id.ee/artikkel/autentimine-e-teenustes/"
        }
    },
    {
        "content": {
            "chunk": "Kui kasutaja on toimingud e-teenuses l\u00f5petanud, vajutab ta riigiportaalis e-teenusest v\u00e4ljumiseks \u201eLogi v\u00e4lja\u201c. Taustal l\u00f5petab autentimisteenus selles e-teenuses (riigiportaal) seansi ja kasutajale kuvatakse autentimisteenuses k\u00fcsimus teiste aktiivsete seansside kohta (antud n\u00e4ites e-rahvastikuregister). Kasutaja saab valida, kas j\u00e4tkata teiste seansside kasutamist vajutades \u201eJ\u00e4tka seanssi\u201c v\u00f5i l\u00f5petada k\u00f5ik seansid korraga vajutades \u201eLogi k\u00f5ikidest v\u00e4lja\u201c. Kui kasutaja l\u00f5petab k\u00f5ik seansid, suunatakse ta autentimisteenusest tagasi e-teenuse lehele, kus kuvatakse talle teade eduka v\u00e4ljalogimise kohta. Nii on kasutaja k\u00f5ikidest eelnevalt sisse logitud e-teenustest korraga turvaliselt v\u00e4lja logitud ja eraldi v\u00e4lja logima e-teenustest \u00fckshaaval enam ei pea.\nKasutaja aktiivsete seansside haldamine mitmes seadmes  (#kasutaja-aktiivsete-seansside_63738)\nRiigi autentimisteenuse iseteeninduskeskkond https://minuautentimine.ria.ee (https://minuautentimine.ria.ee/?lang=et) pakub \u00fclevaadet kasutaja aktiivsetest SSO seanssidest Riigi autentimisteenuses, kus kasutajal on v\u00f5imalik enda kehtivaid seansse n\u00e4ha ja neid keskselt l\u00f5petada. Selleks tuleb kasutajal esmalt isikutuvastuseks sisse logida https://minuautentimine.ria.ee (https://minuautentimine.ria.ee/?lang=et) lehel, mille j\u00e4rel kuvatakse kasutajale nimekiri tema aktiivsetest seanssidest riigi e-teenustes.\nN\u00e4iteks, kui\u00a0kasutaja logib \u00fchiskasutavas arvutis sisse mitmesse e-teenusesse ning unustab ennast v\u00e4lja logida, on tal\u00a0v\u00f5imalus mistahes seadmes (n\u00e4iteks mobiiltelefonis) antud seanss l\u00f5petada.",
            "imgurl": "",
            "title": "Autentimine riiklikes e-teenustes - ID.ee",
            "description": "No Description",
            "source_url": "https://www.id.ee/artikkel/autentimine-e-teenustes/"
        }
    },
    {
        "content": {
            "chunk": "Iseteeninduskeskkonda on kasutajal v\u00f5imalik liikuda ka riigi autentimisteenuses autentimise, seansi j\u00e4tkamise ja v\u00e4ljalogimise\u00a0lehtedel\u00a0oleva lingi kaudu:",
            "imgurl": "",
            "title": "Autentimine riiklikes e-teenustes - ID.ee",
            "description": "No Description",
            "source_url": "https://www.id.ee/artikkel/autentimine-e-teenustes/"
        }
    },
    {
        "content": {
            "chunk": "V\u00e4ltimaks e-teenustele juurdep\u00e4\u00e4su madalama turvalisuse taseme autentimisvahendiga kui e-teenuse poolt lubatud, kontrollib autentimisteenus taustal, enne kasutaja j\u00e4rgmisesse e-teenusesse suunamist seansi j\u00e4tkamise j\u00e4rel, kas olemasoleva seansi loomisel kasutatud autentimisvahend vastab e-teenuses n\u00f5utud minimaalsele turvatasemele. Juhul, kui kasutaja on sisenenud e-teenusesse madalama turvatasemega autentimisvahendiga kui e-teenuses n\u00f5utud, suunatakse kasutaja siiski uuesti autentima ning eelnevalt kehtinud autentimisseanss l\u00f5petatakse taustal automaatselt. Eduka uuesti autentimise j\u00e4rel luuakse uus sessioon ning kasutaja suunatakse e-teenusesse.\nAntud erijuhtum esineb \u00fcksnes teatud kindlate Euroopa Liidu riikide isikutuvastusvahenditega autentides, mille turvatasemed v\u00f5ivad olla madalamad kui Eestis siseriiklikult kasutusel olevatel autentimisvahenditel (ID-kaart, Mobiil-ID ja Smart-ID). Nimekirja Euroopa Liidus eIDAS m\u00e4\u00e4ruse (https://www.id.ee/artikkel/eidas-ehk-e-identimise-ja-e-tehingute-maarus/) n\u00f5uetele j\u00e4rgi tunnustatud autentimisvahenditest ja nende turvatasemete (https://www.ria.ee/media/1975/download) (LoA, ) kirjeldustest leiab siit (https://ec.europa.eu/digital-building-blocks/wikis/display/EIDCOMMUNITY/Overview+of+pre-notified+and+notified+eID+schemes+under+eIDAS) .\nKui soovid siseneda m\u00f5nda riiklikku e-teenusesse, pead end esmalt autentima ehk t\u00f5endama, et oled see, kes v\u00e4idad end olevat. Autentimine peab olema usaldusv\u00e4\u00e4rne ja turvaline, sest keegi ei taha, et tema andmetele p\u00e4\u00e4seks ligi v\u00f5\u00f5rad\u2026\nAit\u00e4h tagasiside eest!",
            "imgurl": "",
            "title": "Autentimine riiklikes e-teenustes - ID.ee",
            "description": "No Description",
            "source_url": "https://www.id.ee/artikkel/autentimine-e-teenustes/"
        }
    }
]