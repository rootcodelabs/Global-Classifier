# Numeratsioon | Tarbijakaitse ja Tehnilise Järelevalve Amet

Erakliendil tuleb telefoni- või mobiiltelefoniteenuse kasutamiseks pöörduda sideettevõtja poole kes pakub nimetatud teenust. Sideettevõtjaga tuleb sideteenuse kasutamiseks sõlmida sideteenuse leping ning sideettevõtja eraldab kliendile telefoni- või mobiiltelefoninumbri.
Kui klient ei soovi lepingulist suhet sideettevõtjaga, on võimalik mobiiltelefoninumbri saamiseks ja mobiiliteenuste kasutamiseks osta ettemaksuga kõnekaart.
Tarbijakaitse ja Tehnilise Järelevalve Amet väljastab numeratsiooni kasutamiseks numbrilube sideteenuse osutajatele (sideettevõtjad) ja sideteenuse abil muu teenuse (sisuteenuse) osutajatele.
Numbriluba võivad taotleda füüsilisest või juriidilisest isikust ettevõtjad, asutused, organisatsioonid.
Eraisikutele numbriluba ei väljastata.

- telefoninumbrid;
- mobiiltelefoninumbrid;
- 800-seeria teenusnumbrid (tasuta sideteenuse numbrid);
- 900-seeria teenusnumbrid (eritariifiga sideteenuse numbrid);
- M2M mobiiltelefoninumbrid (masin-masin vahelise sideteenuse numbrid);
- e-faksinumbrid;
- personaalnumbrid;
- lühinumbrid (3-, 4- ja 5-kohalised numbrid).

Tarbijakaitse ja Tehnilise Järelevalve Ameti andmebaasist on leitavad Eestis kasutusel olevad numbrid koos infoga, missugusele sideettevõtjale number on väljastatud. Andmebaas ei sisalda numbrite lõppkasutajate andmeid (numbreid kasutavate eraisikute, ettevõtete nimesid ega kontaktandmeid).
Kasutusel olevate numbrite otsingu saab teha SIINavaneb uues vahekaardis (https://nba.ttja.ee/numbriparing.aspx) .
800-seeria teenusnumbritele helistamine on tarbijale tasuta.
Lühinumbrile helistamine võib olla tarbijale tasuta, tavahinnaga või eritariifiga, vastav info on leitav sideettevõtjate veebilehtede hinnakirjadest.
900-seeria teenusnumbritele helistamine on tarbijale eritariifiga.
Numbriloa omanik, kes kasutab lühinumbrit või 900-seeria teenusnumbrit eritariifiga tasustatava sisuteenuse osutamiseks, peab korraldama vahetult enne sisuteenuse osutamist helistajale 10 sekundi jooksul sisuteenuse hinna automatiseeritud teavitamise. Teavituse ajal ei ole lubatud sisuteenuse hinda rakendada.
Hinnateavituse nõuet ei pea rakendama reaalajas meedia vahendusel läbiviidava hääletuse, võistluse, tarbijamängu või annetuse kogumise korral, mille hind on helistajale vahetult teatavaks tehtud koos teenusnumbriga sama meedia vahendusel. Sel juhul rakendub eritariif kõne esimesest sekundist.
900-seeria teenusnumbreid kasutatakse ka annetusnumbritena. Helistades annetusnumbrile, tuleb helistajal annetuse jõustumiseks kuulata hinnateavitus lõpuni, kuna annetuse summa arvestatakse maha alles kõne 11-ndal sekundil.
Eesti kõneteenusnumbrid on riigisiseseks kasutamiseks, välisriikidest helistada ei ole võimalik. Eestis viibiv välisriigi sideoperaatori klient saab helistada Eesti kõneteenusnumbritele, mis on fikseeritud operaatorite vahelistes rändluslepingutes, kui tema koduoperaator helistamist võimaldab ning vastavalt koduoperaatori poolt kehtestatud hinnakirjale.
Sotsiaalse väärtusega teenuste osutamiseks on üle-euroopaliselt võetud kasutusele ühesugused kuuekohalised lühinumbrid, see tähendab, et kõigis Euroopa Liidu riikides kasutatakse analoogsete teenuste osutamiseks samu numbreid.
Tabelis on toodud konkreetsed kasutamiseks lubatud numbrid ja teenused, mille osutamiseks numbreid võib kasutada. Sotsiaalse väärtusega ühtlustatud teenuse numbritele helistamine on tarbijale tasuta.
Numbriliikuvus on kliendi õigus säilitada liitumislepingu alusel tema kasutusse antud telefoni- või mobiiltelefoninumbrit sideteenuse osutaja vahetamisel.
1. Esitada uuele sideteenuse osutajale (vastuvõtjaoperaatorile) vastav avaldus.
Kliendi volituse alusel saab vastuvõtjaoperaator lõpetada olemasoleva kehtiva lepingu endise sideteenuse osutajaga (doonoroperaatoriga). Vastuvõtjaoperaator registreerib kliendi soovi ja sisestab taotluse Numbri broneerimise andmekogu (NBA) numbriliikuvuse (NL) moodulisse, mis edastab selle taotluse endisele sideteenuse osutajale. Pärast vastava taotluse edastamist doonoroperaatorile teostab doonoroperaator kontrolli numbri liikuvuse võimalikkuse üle ning edastab vastuse vastuvõtjaoperaatorile. Operaatorite vahelise kokkuleppe alusel sõlmitakse kliendi sooviavalduse alusel koheselt tingimuslik liitumisleping ja antakse kätte ka uus SIM-kaart. Tingimusel, et numbri liikuvus jõustub, muutub tingimuslik leping tavaliseks liitumislepinguks.

2. Pöörduda endise sideteenuse osutaja poole sooviga lõpetada temaga leping.
Pärast sooviavalduse esitamist sõlmib klient tingimusliku olemasoleva liitumislepingu lõpetamise leppe kestvusega 30 päeva, mille jooksul peab ta pöörduma uue sideteenuse osutaja poole. Kui klient ei alusta 30 päeva jooksul numbri liikuvuse protsessi vastuvõtjaoperaatori juures, siis taastuvad talle endise liitumislepingu tingimused ning ta jääb edasi endise sideteenuse osutaja kliendiks. Kui klient pöördub 30 päeva jooksul uue sideteenuse osutaja poole, kulgeb protsess edasi samamoodi nagu eeltoodud punktis kirjeldatud.
Klient saab numbri liikumist peatada alates teisaldamise taotluse esitamise hetkest kuni hetkeni, mil endine sideteenuse osutaja ei ole andnud kinnitust uue sideteenuse osutaja poolt määratud numbri teisaldamise kuupäevale.
Kogu protsess avalduse esitamisest sideteenuse osutaja vahetuseni on kliendi jaoks tasuta ning võib kesta:

- Mobiiltelefoniteenuse osutaja vahetajatele 3-25 tööpäeva (keskmiselt 6 tööpäeva);
- Tavatelefoniteenuse osutaja vahetajatele 3-39 tööpäeva (sisaldab tehnilise võimaluse väljaselgitamiseks või loomiseks kuluvat aega).

- Tutvu enne lõpliku otsuse langetamist kõikide pakutavate teenustega ning nende hindadega;
- Pööra enne lepingu allkirjastamist tähelepanu lepingu tingimustele ja võimalikele trahvidele.
Täpsema informatsiooni leiab Majandus- ja Kommunikatsiooniministeeriumi määrusestavaneb uues vahekaardis (https://www.riigiteataja.ee/akt/116062011015)
Viimati uuendatud 22.04.2025