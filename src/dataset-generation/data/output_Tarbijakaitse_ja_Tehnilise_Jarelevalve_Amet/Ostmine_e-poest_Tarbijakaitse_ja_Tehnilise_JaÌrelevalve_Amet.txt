# Ostmine e-poest | Tarbijakaitse ja Tehnilise Järelevalve Amet

- tee selgeks, kas veebipood kuulub juriidilisele isikule või eraisikule: vaata, kelle pangakontole tuleb teenuse eest raha kanda (eraisiku või firma arvele) ning kontrolli, kas ettevõte on registreeritud äriregistris.
- tea, et kui müüja on eraisik, ei kehti kaubale või teenusele seadusest tulenev kaitse ega laiene tarbijate õigused (pretensiooni esitamise õigus, 14-päevane taganemisõigus jne) ning eraisikult ostes ei saa Sa pöörduda probleemide korral Tarbijakaitse ja Tehnilise Järelevalve Ameti poole;
- ole kursis, et e-poe veebilehel peab kindlasti olema järgmine teave: ettevõtte nimi ja asukoht ning e-posti aadress ja telefoninumber, kuhu probleemide puhul pöörduda; kauba tagastamise, pretensiooni esitamise ja garantii tingimused; kui kaua võtab aega kauba kohalejõudmine ja mis tingimustel tagastatakse sobimatu kaup; kes kannab tagastamiskulud.
- tea, et välismaise e-poe kodulehel peaks olema ka märgitud, milliste riikide seadused sealt ostes kehtivad;
- tea, kui Sa oled ostnud midagi teise EL liikmesriigi  e-kauplusest aga ka siseriiklike e-ostude korral, kui tehing ei õnnestu plaanipäraselt ja Sul on kaupleja suhtes tekkinud kaebus, võid selle lahendamiseks kasutada ODR platvormiavaneb uues vahekaardis (https://ec.europa.eu/consumers/odr/main/index.cfm?event=main.home2.show&lng=ET) .
- otsi lisainfot müüja varasema tegevuse ja ostjatega käitumise kohta, seejuures vaata kindlasti üle tarbijavaidluste komisjoni must nimekiri ning Tarbijakaitse ja Tehnilise Järelevalve Ameti must nimekiri e-kauplejatest, kes ei järgi seadusi või ei täida oma kohustusi tarbijate ees;
- tutvu tähelepanelikult kauba tellimistingimustega, seejuures pööra eriti suurt tähelepanu sellele, kuidas ja millal peab kauba eest maksma ja millised võivad olla lisakulud (posti- või teenustasud);
- küsi klienditeenindajalt lisateavet, kui kaupa müüval veebilehel olev info ei ole piisavalt ülevaatlik;
- tea, et e-poe üldtingimustes peab olema kirjas teave maksetingimuste, taganemisõiguse või selle puudumise, kauba tagastamise võimaluste, pretensiooni esitamise müügigarantii jms kohta;
- tea, et juhul kui kaupleja soovib osa kauba hinnast ettemaksuna, peab see olema lepingutingimustes kirjas;
- ole kursis, et internetiostude eest on mõistlik tasuda krediitkaardiga, sest ebaausa kaupleja otsa komistamisel on Sul nii suurem võimalus ette makstud summa panga abiga tagasi saada;
- tea, et võimalusel võiksid eelistada kauplejaid, kes kasutavad lunaraha teenust, mille puhul tuleb Sul kauba eest maksta kullerile või postkontoris, kui kaup juba kohal.
Pea meeles!
- Kui e-pood nõuab Sinult toote eest sajaprotsendilist ettemaksu, siis kaalu, kas ettemaks on kooskõlas kauba ootamisajaga. Kui Sul tuleb kaupa/teenust väga kaua oodata ja müüja ei tundu täiesti usaldusväärne, tasub otsida alternatiive.
- E-poest ostes on risk väiksem, kui teed makse deposiitarvele vastava vahendaja kaudu (nt PayPal). Sel juhul toimub maksmine n-ö kolmanda isiku kaudu ning müüjale kantakse raha üle alles siis, kui oled kauba kätte saanud ja seda kinnitanud.
- Internetiportaalides ja suhtlusvõrgustikes eraisikult kaupa või teenust ostes ei kehti Sulle seadusest tulenev kaitse ega laiene tarbijaõigused ning Sa ei saa probleemide korral pöörduda abi saamiseks Tarbijakaitse ja Tehnilise Järelevalve Ameti poole.
- Internetist ostmisel hoia alles kogu ostuga seotud teave ja kirjavahetus (toote või teenuse kirjeldus, vormistatud tellimus, kaupleja kinnitus tellimuse kättesaamise kohta jms).
- Internetis sõlmitud lepingust on Sul õigus taganeda 14 päeva jooksul alates toote kättesaamisest.
- Kui internetis tellitud tootel ilmneb puudus, vastutab müüja kahe aasta jooksul asja lepingutingimustele mittevastavuse eest.
Loe lisaks
Viimati uuendatud 21.01.2025