[{"content": {"chunk": "Sideteenuste valdkonda reguleerib eriseadusena elektroonilise side seadusavaneb uues vahekaardis (https://www.riigiteataja.ee/akt/120052020034) , mille 9. peat\u00fckk reguleerib sideteenuste osutamist l\u00f5ppkasutajale ja l\u00f5ppkasutaja \u00f5iguste kaitset. Muuhulgas s\u00e4testab see n\u00f5uded sideteenuse lepingu s\u00f5lmimisele ja tingimustele, rikete k\u00f5rvaldamisele, sideteenuse osutamise piiramisele, lepingu muutmisele ja l\u00f5petamisele.\nLepingulistes k\u00fcsimustes tuleb lisaks l\u00e4htuda v\u00f5la\u00f5igusseadusesavaneb uues vahekaardis (https://www.riigiteataja.ee/akt/108012020010) s\u00e4testatust. N\u00e4iteks tuleb sidevahendeid kasutades lepingu s\u00f5lmimisel j\u00e4rgida sidevahendi ja arvutiv\u00f5rgu abil s\u00f5lmitavate lepingute regulatsiooni, millest tulenevad muuhulgas n\u00f5uded tarbija lepingueelse teavitamise ja taganemis\u00f5iguse osas.\nT\u00fc\u00fcptingimustel s\u00f5lmitavate lepingute puhul on oluline lepingu s\u00f5lmimisel t\u00fc\u00fcptingimusi tarbijale tutvustada ja need tarbijale esitada, et need muutuksid lepingu osaks.\nT\u00fc\u00fcptingimustes ei ole lubatud kasutada tarbijale \u00fcllatuslikke tingimusi. Lepingu osaks ei loeta t\u00fc\u00fcptingimust, mille sisu, v\u00e4ljendusviis v\u00f5i esituslaad on niiv\u00f5rd ebatavaline v\u00f5i arusaamatu, et teine lepingupool (tarbija) ei v\u00f5inud selle tingimuse olemasolu lepingus m\u00f5istlikkuse p\u00f5him\u00f5ttest l\u00e4htudes oodata v\u00f5i seda tingimust olulise pingutuseta m\u00f5ista.\nLisaks ei ole t\u00fc\u00fcptingimustes lubatud kasutada tarbijat ebam\u00f5istlikult kahjustavaid tingimusi. Loetelu, milliseid t\u00fc\u00fcptingimusi eelk\u00f5ige peetakse tarbija lepingus ebam\u00f5istlikult kahjustavaks, s\u00e4testab v\u00f5la\u00f5igusseaduse \u00a7 42 lg 3.", "imgurl": "", "title": "Tarbijate kaitse | Tarbijakaitse ja Tehnilise J\u00e4relevalve Amet", "description": "Sideteenuste tarbijakaitse k\u00fcsimustes tuleb l\u00e4htuda nii elektroonilise side valdkonda reguleerivast eriseadusest kui ka \u00fcldistest tarbijakaitset reguleerivatest \u00f5igusaktidest.", "source_url": "https://ttja.ee/ariklient/side-ja-meediateenused/sideteenused/tarbijate-kaitse"}}, {"content": {"chunk": "Tarbija \u00f5iguste tagamiseks kehtestatud tarbijakaitseseadusavaneb uues vahekaardis (https://www.riigiteataja.ee/akt/108012020003) reguleerib muuhulgas tarbijale kauba v\u00f5i teenuse pakkumist ja m\u00fc\u00fcmist v\u00f5i muul viisil turustamist kaupleja poolt.\nKa sideteenuste pakkumisel tuleb j\u00e4rgida tarbijakaitseseadusest tulenevaid tarbija teavitamise n\u00f5udeid ning ebaausa kauplemisv\u00f5tte keeldu. Keelatud on kasutada ebaausaid, sh tarbijaid eksitavaid ja agressiivseid kauplemisv\u00f5tteid.\nViimati uuendatud 20.01.2021", "imgurl": "", "title": "Tarbijate kaitse | Tarbijakaitse ja Tehnilise J\u00e4relevalve Amet", "description": "Sideteenuste tarbijakaitse k\u00fcsimustes tuleb l\u00e4htuda nii elektroonilise side valdkonda reguleerivast eriseadusest kui ka \u00fcldistest tarbijakaitset reguleerivatest \u00f5igusaktidest.", "source_url": "https://ttja.ee/ariklient/side-ja-meediateenused/sideteenused/tarbijate-kaitse"}}]