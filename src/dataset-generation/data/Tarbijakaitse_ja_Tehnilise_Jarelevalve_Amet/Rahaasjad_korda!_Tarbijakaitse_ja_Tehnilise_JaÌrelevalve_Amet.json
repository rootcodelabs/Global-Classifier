[{"content": {"chunk": "K\u00f5igile neile ja paljudele teistele laenamist ning pere rahaasjade korraldamist puudutavatele k\u00fcsimustele saab vastuse uuest podcastide sarjast . Sarja tegi TTJA koost\u00f6\u00f6s MT\u00dc-ga Rahatarkus ning seda saab kuulata Soundcloudisavaneb uues vahekaardis (https://soundcloud.com/rahatarkus) .\nPodcastides r\u00e4\u00e4givad TTJA sellest, mis vahet on erineva nimega laenudelavaneb uues vahekaardis (https://soundcloud.com/rahatarkus/rahatarkuse-pooltund-mida-tasub-teada-tarbimislaenust) (v\u00e4ikelaen, tarbimislaen, p\u00e4ikeselaen, j\u00e4relmaks), mida tuleb laenutingimusteavaneb uues vahekaardis (https://soundcloud.com/rahatarkus/rahatarkuse-pooltund-kuidas) puhul kindlasti endale enne lepingu s\u00f5lmimist selgeks teha, kuidas saab maksepuhkustavaneb uues vahekaardis (https://soundcloud.com/rahatarkus/rahatarkuse-pooltund-mis-tingimustel-saab-maksepuhkust) taotleda ja palju muud.\nannavad n\u00f5u, kuidas v\u00f5lgadesse sattumistavaneb uues vahekaardis (https://soundcloud.com/rahatarkus/rahatarkuse-pooltund-kuidas-volgadest-valja-rabeleda) v\u00e4ltida ning mida tuleb esimese asjana teha, kui kohustused hakkavad \u00fcle j\u00f5u k\u00e4ima. Kuulata saab ka n\u00f5uandeid pere rahaliste eesm\u00e4rkide seadmiseavaneb uues vahekaardis (https://soundcloud.com/rahatarkus/rahatarkuse-pooltund-rahaasjad-korda) ja eelarve tegemise kohta: isiklikust kogemusest jagavad nippe .\nTaskuh\u00e4\u00e4linguid saad kuulata siitavaneb uues vahekaardis (https://soundcloud.com/rahatarkus)", "imgurl": "", "title": "Rahaasjad korda! | Tarbijakaitse ja Tehnilise J\u00e4relevalve Amet", "description": "Millised on tarbija \u00f5igused, kui ta on v\u00f5tnud liiga k\u00f5rge intressiga laenu? Kuidas lugeda 0% intressi lubavast laenureklaamist v\u00e4lja see, kui palju laen tegelikult maksma l\u00e4heb? Mida teha, kui v\u00f5lad kipuvad \u00fcle pea kasvama?", "source_url": "https://ttja.ee/rahaasjad-korda"}}, {"content": {"chunk": "Piiks-piiks ja raha tuleb! Ilmselt on see aastatetagune kiirlaenu v\u00f5tma meelitav h\u00fc\u00fcdlause \u00fcks Eesti kuulsamaid laenureklaame, mis inimestel siiani meeles. Vahepeal on karmistatud reklaamiseadust, mille kohaselt ei tohi tarbijakrediidi ehk eraisikutele m\u00f5eldud laenude reklaamimisel kasutada s\u00f5nu, nagu \u201esoodne, kiire, tule v\u00f5ta\u201c. \u201eTeisis\u00f5nu ei tohi tarbijakrediidi reklaam j\u00e4tta muljet, et tarbijakrediidi v\u00f5tmine on riskivaba ehk kallutada seel\u00e4bi tarbijad m\u00f5tlematult laenuv\u00f5tmisele,\u201c selgitas .\nInfo, mis v\u00f5ib palju maksma minna\nHoolimata sellest, et reklaamiseadus ei luba otses\u00f5nu laenuv\u00f5tmisele meelitada, ja seda vastutustundlikumad laenuandjad ka ei tee, tuleb j\u00e4relmaksuga pesumasinat ostes v\u00f5i v\u00e4ikelaenu eest kodu v\u00f5i autot remontides siiski hoolega laenutingimusi lugeda \u2013 ka neid, mis pisikeses kirjas, sest seal peitub hulk olulist ja s\u00f5na otseses m\u00f5ttes palju maksma minna v\u00f5ivat infot.\nMari-Liis Aas t\u00f5i n\u00e4ite: \u201eLeidsin \u00fche m\u00f6\u00f6blipoe j\u00e4relmaksu reklaami, kus oli suurelt v\u00e4lja toodud, et 12 kuu jooksul on intressim\u00e4\u00e4r 0%. Kuid v\u00e4iksemas kirjas teksti lugedes selgus, et lisandub 35,90 eurot lepingutasu ja 2,99 igakuist haldustasu,\u201c t\u00f5i Aas n\u00e4ite, et ainult intressim\u00e4\u00e4ra suuruse selgeks tegemisega ei tasu piirduda, sest laenuga kaasneb ka muid kulusid.", "imgurl": "", "title": "Rahaasjad korda! | Tarbijakaitse ja Tehnilise J\u00e4relevalve Amet", "description": "Millised on tarbija \u00f5igused, kui ta on v\u00f5tnud liiga k\u00f5rge intressiga laenu? Kuidas lugeda 0% intressi lubavast laenureklaamist v\u00e4lja see, kui palju laen tegelikult maksma l\u00e4heb? Mida teha, kui v\u00f5lad kipuvad \u00fcle pea kasvama?", "source_url": "https://ttja.ee/rahaasjad-korda"}}, {"content": {"chunk": "Selleks, et inimesele oleks \u00fcheselt arusaadav, kui palju tema v\u00f5etav laen talle aasta jooksul maksma l\u00e4heb, peavad k\u00f5ik laenuandjad, olgu nad pangad v\u00f5i muud krediidiandjad, nii laenureklaamis kui ka tarbijaga s\u00f5lmitavas lepingus avaldama tarbijakrediidi kulukuse m\u00e4\u00e4ra. Seda v\u00e4ljendatakse protsentides ja see n\u00e4itab, kui palju l\u00e4heb laen, j\u00e4relmaks v\u00f5i liising inimesele aasta jooksul maksma koos k\u00f5igi kuludega \u2013 alates intressim\u00e4\u00e4rast ning l\u00f5petades lepingutasu, haldustasu ja muude v\u00f5imalike kuludega. Kokkuv\u00f5ttes on rusikareegel lihtne: mida madalam krediidikulukuse m\u00e4\u00e4r, seda soodsam on laen tarbijale.\nIntressiarvestus laenuj\u00e4\u00e4gilt v\u00f5i laenusummalt?\nMari-Liis Aas t\u00f5i n\u00e4ite \u00fchest veebikaubamajast, mis pakkus ostuv\u00f5imalust tarbimislaenu abil, mille puhul ei pidanud ise \u00fchtegi senti sisse maksma, lepingutasu ei olnud ja laenu tagasimakseid tuli tegema hakata kuue kuu p\u00e4rast. K\u00f5lab ju h\u00e4sti? \u201eL\u00e4hemalt uurides aga selgus, et laenuintressi ei arvutata mitte laenuj\u00e4\u00e4gilt, vaid laenusummalt \u2013 see on aga inimese jaoks tunduvalt kallim variant. N\u00e4iteks kui v\u00f5tta \u00fcheks aastaks laenu 1000 eurot, mille intressim\u00e4\u00e4ra arvutatakse laenusummalt, siis t\u00e4hendab see, et ka viimast, kaheteistk\u00fcmnendat kuumakset tehes maksab inimene intressi ikka veel kogu v\u00f5etud summalt ehk 1000 eurolt. Mis siis, et tal selleks ajaks on v\u00f5ib-olla juba 900 eurot tagasi makstud,\u201c nentis Aas ja lisas, et kokkuv\u00f5ttes oli selle laenu puhul aastane krediidikulukuse m\u00e4\u00e4r 53%.", "imgurl": "", "title": "Rahaasjad korda! | Tarbijakaitse ja Tehnilise J\u00e4relevalve Amet", "description": "Millised on tarbija \u00f5igused, kui ta on v\u00f5tnud liiga k\u00f5rge intressiga laenu? Kuidas lugeda 0% intressi lubavast laenureklaamist v\u00e4lja see, kui palju laen tegelikult maksma l\u00e4heb? Mida teha, kui v\u00f5lad kipuvad \u00fcle pea kasvama?", "source_url": "https://ttja.ee/rahaasjad-korda"}}, {"content": {"chunk": "Mari-Liis Aas soovitas igal tarbimislaenu v\u00f5i j\u00e4relmaksu v\u00f5tmist kaaluval inimesel meeles pidada rusikareeglit: \u00a0\u00fckski laenuandja ei anna laenu tasuta ehk teisis\u00f5nu: alati tuleb tagasi maksta rohkem kui laenu said. \u201eSoovitan nii laenureklaamis kui ka lepingutingimustes alati lugeda pisikeses kirjas teksti, sest sinna on \u00fcldjuhul k\u00f5ige t\u00e4htsam info peidetud,\u201c mainis Aas l\u00f5petuseks.\n5 h\u00fcva n\u00f5uannet laenuv\u00f5tmise plaanijale", "imgurl": "", "title": "Rahaasjad korda! | Tarbijakaitse ja Tehnilise J\u00e4relevalve Amet", "description": "Millised on tarbija \u00f5igused, kui ta on v\u00f5tnud liiga k\u00f5rge intressiga laenu? Kuidas lugeda 0% intressi lubavast laenureklaamist v\u00e4lja see, kui palju laen tegelikult maksma l\u00e4heb? Mida teha, kui v\u00f5lad kipuvad \u00fcle pea kasvama?", "source_url": "https://ttja.ee/rahaasjad-korda"}}, {"content": {"chunk": "- Kas sul on asja, mille jaoks plaanid laenu v\u00f5tta, tegelikult vaja? Soovid on \u00fcks asi, vajadused sageli hoopis midagi muud.\n- Kui leiad, et laenu on siiski vaja, siis enne laenuv\u00f5tmist anal\u00fc\u00fcsi, kas suudad laenu ilma probleemideta tagasi maksta.\n- \u00c4ra otsusta pikemalt m\u00f5tlemata ainult laenureklaamis n\u00e4htu p\u00f5hjal. K\u00fcsi pakkumist v\u00e4hemalt kolmelt erinevalt laenuandjalt.\n- Pakkumiste v\u00f5rdlemist lihtsustab asjaolu, et k\u00f5ik krediidiandjad peavad sulle andma tarbijakrediidi standardinfo teabelehe. Seal on kirjas konkreetselt sulle pakutavad tingimused nii laenusumma suuruse, intressim\u00e4\u00e4ra, krediidikulukuse m\u00e4\u00e4ra, muude lisanduvate tasude, viiviste ja teiste v\u00f5lgnevustega seotud tasude, lepingu kestuse jpm kohta.\n- Kuigi intressim\u00e4\u00e4ra suurus on see, mis inimestele enamasti huvi pakub, tasub vaadata hoopis tarbijakrediidi kulukuse m\u00e4\u00e4ra. Selle sisse on arvestatud lisaks intressim\u00e4\u00e4rale ka muud laenuv\u00f5tmisega kaasnevad kulud (nt lepingutasu) ja seega saad teada, kui kalliks laen kokkuv\u00f5ttes l\u00e4heb.", "imgurl": "", "title": "Rahaasjad korda! | Tarbijakaitse ja Tehnilise J\u00e4relevalve Amet", "description": "Millised on tarbija \u00f5igused, kui ta on v\u00f5tnud liiga k\u00f5rge intressiga laenu? Kuidas lugeda 0% intressi lubavast laenureklaamist v\u00e4lja see, kui palju laen tegelikult maksma l\u00e4heb? Mida teha, kui v\u00f5lad kipuvad \u00fcle pea kasvama?", "source_url": "https://ttja.ee/rahaasjad-korda"}}, {"content": {"chunk": "Miks inimesed v\u00f5larattasse satuvad? P\u00e4rnus tegutseva MT\u00dc Pesapuu v\u00f5lan\u00f5ustaja Evelyn Eichhorst nentis, et p\u00f5hjuseid on mitu, kuid \u00fcks neist on see, et \u00fcsna paljud inimesed ei oska majandada. \u201eNeil puudub elementaarne finantskirjaoskus, samuti oskus oma soove ohjeldada \u2013 tahetakse tarbida kohe, m\u00f5tlemata sellele, kas see on j\u00f5ukohane. Teine probleem on asjaolu, et j\u00e4relmaksu- ja kiirlaenuv\u00f5imalused on v\u00e4ga lihtsasti k\u00e4ttesaadavad,\u201c mainis Eichhorst ja t\u00f5i n\u00e4ite.\n\u201eHiljuti harutasin lahti minu juurde n\u00f5ustamisele tulnud inimese v\u00f5lapundart. Ta oli aasta jooksul v\u00f5tnud 12 j\u00e4relmaksu. \u00dchega neist oli ostetud 116-eurone telefon ja j\u00e4relmaksuleping tehtud nelja aasta peale. Kui ma k\u00fcsisin, miks leping nii pikaks ajaks tehti, sain vastuseks, et kuna oli juba palju j\u00e4relmakse v\u00f5etud, ei olnud kuus korraga rohkem v\u00f5imalik maksta kui 4,5 eurot. Mis siis, et kokkuv\u00f5ttes l\u00e4heb telefon niimoodi v\u00e4ga kalliks,\u201c nentis Eichhorst.\nV\u00f5lgu j\u00e4\u00e4vad nii lihtt\u00f6\u00f6lised kui juhid\nTema s\u00f5nul j\u00f5uab v\u00f5lan\u00f5ustajate juurde nii t\u00f6\u00f6tavaid kui t\u00f6\u00f6tuid inimesi, samuti erineva haridustaseme ja ametitega inimesi: lihtt\u00f6\u00f6lisi, keskastme juhte, ametnikke. \u201eKui palk ja positsioon paranevad, t\u00f5usevad ka n\u00f5udmised elustiilile. Laenuv\u00f5tmine pigem hoogustub, kui palgad t\u00f5usevad. Aga kui inimene ei oska m\u00f5istlikult majandada, siis ta ei j\u00f5ua kunagi sinnamaale, et suudaks palgast \u00e4ra elada,\u201c kinnitas Evelyn Eichhorst t\u00f5siasja, et v\u00f5lgadesse v\u00f5ib j\u00e4\u00e4da nii 800- kui 8000-eurose palgaga inimene.", "imgurl": "", "title": "Rahaasjad korda! | Tarbijakaitse ja Tehnilise J\u00e4relevalve Amet", "description": "Millised on tarbija \u00f5igused, kui ta on v\u00f5tnud liiga k\u00f5rge intressiga laenu? Kuidas lugeda 0% intressi lubavast laenureklaamist v\u00e4lja see, kui palju laen tegelikult maksma l\u00e4heb? Mida teha, kui v\u00f5lad kipuvad \u00fcle pea kasvama?", "source_url": "https://ttja.ee/rahaasjad-korda"}}, {"content": {"chunk": "Tema kogemusel alustavad v\u00f5lglased oma probleemide lahendamisega tavaliselt liiga hilja. \u201eEks inimene hakkab tegutsema siis, kui on valus. N\u00e4iteks kui on algatatud t\u00e4itemenetlus ja pangakonto kinni pannakse,\u201c \u00fctles Eichhorst. Tegelikult v\u00f5iks v\u00f5lan\u00f5ustaja juurde p\u00f6\u00f6rduda palju varem, juba siis, kui tekib kahtlus, et l\u00e4hiajal v\u00f5ib arvete ja laenumaksete tasumisega probleeme tekkida.\nInimestele v\u00f5lan\u00f5ustamise teenuse pakkumine on kohaliku omavalitsuse kohustus ja pea igas maakonnas on v\u00f5lan\u00f5ustajad olemas. V\u00f5lan\u00f5ustajalt n\u00f5u k\u00fcsimiseks v\u00f5ib soovija p\u00f6\u00f6rduda kas otse oma maakonna v\u00f5lan\u00f5ustaja poole v\u00f5i alustada kohalikust sotsiaalosakonnast, kust ta vajadusel v\u00f5lan\u00f5ustamisele suunatakse.\n\u201eKa siis, kui inimene elab n\u00e4iteks P\u00e4rnus, aga on sisse kirjutatud n\u00e4iteks P\u00f5lvasse, on meil v\u00f5imalik teha kokkulepe, et P\u00f5lva tasub meile teenuse eest ja inimene ei pea edasi-tagasi s\u00f5itma,\u201c selgitas Eichhorst. See, kas n\u00f5ustamine on tasuta v\u00f5i peab abivajaja maksma, s\u00f5ltub samuti sellest, kuidas omavalitsus on teenuse korraldanud.\nMillist abi v\u00f5lan\u00f5ustajalt saab?", "imgurl": "", "title": "Rahaasjad korda! | Tarbijakaitse ja Tehnilise J\u00e4relevalve Amet", "description": "Millised on tarbija \u00f5igused, kui ta on v\u00f5tnud liiga k\u00f5rge intressiga laenu? Kuidas lugeda 0% intressi lubavast laenureklaamist v\u00e4lja see, kui palju laen tegelikult maksma l\u00e4heb? Mida teha, kui v\u00f5lad kipuvad \u00fcle pea kasvama?", "source_url": "https://ttja.ee/rahaasjad-korda"}}, {"content": {"chunk": "Millist abi v\u00f5lan\u00f5ustajalt saab?\nEvelyn Eichhorsti s\u00f5nul vaadatakse k\u00f5igepealt \u00fcle inimese laenulepingud \u2013 kui suured summad on tagasi maksmata, millised n\u00f5uded on \u00f5igustatud ja millised mitte. \u201ePraegu on turul nn hallil alal toimetavaid ettev\u00f5tteid. N\u00e4iteks on inimesele antud 100 eurot laenu, aga tagasi k\u00fcsitakse 600. Tuleb vaadata, kas n\u00f5ue on \u00f5igustatud, sest \u00fclik\u00f5rge intressiga laenuandmine on seadusega vastuolus. Samuti pole harvad juhtumid, kus inimene on saanud inkassofirmalt k\u00f5ne, et ta on 3000 eurot v\u00f5lgu \u2013 hakaku maksma. Kui ma k\u00fcsin, mille eest ta v\u00f5lgu on, \u00fctleb inimene, et ei tea,\u201c \u00a0t\u00f5i Eichhorst n\u00e4iteid.\nJ\u00e4rgmiseks vaadatakse koos \u00fcle, kui suured on v\u00f5lgu j\u00e4\u00e4nu sissetulekud, millised on tarbimisharjumused ja pere eelarve. Edasine s\u00f5ltub sellest, milline on \u00fclevaatuse tulemus. \u201eKui raha on piisavalt, nii et saab v\u00f5lgu tagasi maksma hakata, alustan lepingupartneritega kokkulepete s\u00f5lmimist. Samas v\u00f5ib ka selguda, et p\u00e4rast h\u00e4dap\u00e4raste kulude ja s\u00f6\u00f6gi eest maksmist raha \u00fcle ei j\u00e4\u00e4 \u2013 sel juhul tuleb hakata tarbimisharjumusi muutma v\u00f5i sissetulekut suurendama,\u201c selgitas Evelyn Eichhorst. Kokkuv\u00f5ttes tulebki selgeks teha kolm asja: kellele ja kui palju v\u00f5lgu ollakse, kas on v\u00f5imalik rohkem teenida ning mil moel saaks tarbimist v\u00e4hendada.", "imgurl": "", "title": "Rahaasjad korda! | Tarbijakaitse ja Tehnilise J\u00e4relevalve Amet", "description": "Millised on tarbija \u00f5igused, kui ta on v\u00f5tnud liiga k\u00f5rge intressiga laenu? Kuidas lugeda 0% intressi lubavast laenureklaamist v\u00e4lja see, kui palju laen tegelikult maksma l\u00e4heb? Mida teha, kui v\u00f5lad kipuvad \u00fcle pea kasvama?", "source_url": "https://ttja.ee/rahaasjad-korda"}}, {"content": {"chunk": "Viimase kohta on kogenud v\u00f5lan\u00f5ustajal mitmeid soovitusi. \u201eInimesed muutuvad tihti kaameks, kui arvutame kokku, kui palju neil kuus suitsu ostmisele raha kulub. V\u00f5i teine n\u00e4ide \u2013 tegin eelarvet \u00fcksikemale, kelle kuu teleteenuste arve oli 171 eurot \u2013 sellest kolmandik olid Google Playst ostetud m\u00e4ngud, \u00fclej\u00e4\u00e4nu aga suured internetipaketid. Kas see on m\u00f5istlik? Arvan, et alati on v\u00f5imalik kokkuhoiukohti leida, aga inimene peab edasiseks tegutsemiseks leidma motivatsiooni. Mina ei saa kogu aeg k\u00f5rval seista ja \u00f6elda, et \u00e4ra seda v\u00f5i teist asja osta,\u201c v\u00f5ttis Eichhorst kokku v\u00f5lan\u00f5ustaja t\u00f6\u00f6 tuuma: abivajajale \u00f5ige teeots k\u00e4tte n\u00e4idata ja aidata tal edaspidigi kursil p\u00fcsida.", "imgurl": "", "title": "Rahaasjad korda! | Tarbijakaitse ja Tehnilise J\u00e4relevalve Amet", "description": "Millised on tarbija \u00f5igused, kui ta on v\u00f5tnud liiga k\u00f5rge intressiga laenu? Kuidas lugeda 0% intressi lubavast laenureklaamist v\u00e4lja see, kui palju laen tegelikult maksma l\u00e4heb? Mida teha, kui v\u00f5lad kipuvad \u00fcle pea kasvama?", "source_url": "https://ttja.ee/rahaasjad-korda"}}, {"content": {"chunk": "Tarbijakaitse ja Tehnilise J\u00e4relevalve Ametissegi j\u00f5uab aeg-ajalt laenudega h\u00e4tta j\u00e4\u00e4nud inimeste kaebusi. \u00dcks tavalisemaid probleemide tekkimise p\u00f5hjuseid on t\u00f5siasi, et laenu- v\u00f5i j\u00e4relmaksulepingut allkirjastades ei ole inimene tingimusi l\u00e4bi lugenud v\u00f5i neist aru saanud ja nii mitmedki kohustused tulevad seet\u00f5ttu \u00fcllatusena. Tarbijakaitse ja Tehnilise J\u00e4relevalve Ameti jurist Rain Meristo nentiski, et ega laenuv\u00f5tmine ei ole ju iseenesest halb, kuid halvaks l\u00e4heb olukord siis, kui inimene ei ole l\u00e4bi m\u00f5elnud, mis kohustuse ta laenamisega endale nii-\u00f6elda kukile v\u00f5tab.\nMeristo soovitas laenu j\u00f5ukohasuse hindamiseks teha enne laenuv\u00f5tmist lihtsa katse. \u201eOletame, et inimene tahab osta uue arvuti, kuid tal pole selleks piisavalt raha. Laenu v\u00f5i j\u00e4relmaksuga ostes oleks igakuine tagasimakse n\u00e4iteks sada eurot kuus. N\u00fc\u00fcd v\u00f5iks proovida seda summat iga kuu k\u00f5rvale panna, ja nii paar kuud j\u00e4rjest \u2013 sedasi saab vaadata, kas kohustus on j\u00f5ukohane,\u201c soovitas Meristo. \u00dchtlasi on paari kuu jooksul raha kogumisel ka see pluss, et laenu sissemakseks koguneb suurem summa ja seega saab v\u00f5tta v\u00e4iksema laenu \u2013 kokkuv\u00f5ttes tuleb arvuti ostmine odavam.\nSoodsaim ja kalleim pakkumine erinevad kordades", "imgurl": "", "title": "Rahaasjad korda! | Tarbijakaitse ja Tehnilise J\u00e4relevalve Amet", "description": "Millised on tarbija \u00f5igused, kui ta on v\u00f5tnud liiga k\u00f5rge intressiga laenu? Kuidas lugeda 0% intressi lubavast laenureklaamist v\u00e4lja see, kui palju laen tegelikult maksma l\u00e4heb? Mida teha, kui v\u00f5lad kipuvad \u00fcle pea kasvama?", "source_url": "https://ttja.ee/rahaasjad-korda"}}, {"content": {"chunk": "Soodsaim ja kalleim pakkumine erinevad kordades\nKui laenuv\u00f5tmise otsus tehtud, tasub Meristo s\u00f5nul mitte rahulduda esimese silmaj\u00e4\u00e4nud laenupakkumisega, vaid otsida endale sobivaimat \u2013 on ju laene v\u00e4ljastavaid panku Eestis k\u00fcmmekond, lisaks veel poolsada muud krediidiandjat. \u201eOn \u00fcsna tavaline, et tehnika- v\u00f5i m\u00f6\u00f6blipoes saab kohe teha j\u00e4relmaksu taotluse, mille vastus saabub minutitega. Ma soovitaks siiski ka mujalt pakkumisi k\u00fcsida ja neid v\u00f5rrelda \u2013 laenuandjate tingimused on v\u00e4ga erinevad ja soodsaima ning kalleima pakkumise vahe on suur,\u201c nentis Meristo.\n\u201eSelleks, et teada saada, kui palju laen sulle tegelikult maksma l\u00e4heb, tuleb vaadata konkreetse laenupakkumise krediidikulukuse m\u00e4\u00e4ra, mis pannakse kirja protsendina. See n\u00e4itab, kui palju l\u00e4heb laen, j\u00e4relmaks v\u00f5i liising inimesele aasta jooksul maksma koos k\u00f5igi laenuga kaasnevate kuludega \u2013intressim\u00e4\u00e4r, lepingutasu ja muud v\u00f5imalikud kulud,\u201c selgitas Rain Meristo.\nV\u00f5rrelda tuleb mitte ainult krediidikulukuse m\u00e4\u00e4ra, vaid ka muid tingimusi \u2013 kui suur on lepingutasu, kas lisandub mingeid muid kulusid, n\u00e4iteks igakuine haldustasu, mis tingimustel ja kui kauaks saab vajadusel maksepuhkust, kas ja kui palju maksavad meeldetuletuskirjad, kui laenumaksed v\u00f5lgu j\u00e4\u00e4dakse jne. K\u00f5ik see pannakse kirja tarbijakrediidi standardinfo teabelehele, mille peab iga laenuandja laenutaotlejale andma \u2013 kui seda ei tehta, tuleb teabelehte julgelt k\u00fcsida, sest see on hea abivahend, mis aitab erinevate laenuandjate pakkumisi v\u00f5rrelda.\nLiiga k\u00f5rge intressiga laen on seadusevastane", "imgurl": "", "title": "Rahaasjad korda! | Tarbijakaitse ja Tehnilise J\u00e4relevalve Amet", "description": "Millised on tarbija \u00f5igused, kui ta on v\u00f5tnud liiga k\u00f5rge intressiga laenu? Kuidas lugeda 0% intressi lubavast laenureklaamist v\u00e4lja see, kui palju laen tegelikult maksma l\u00e4heb? Mida teha, kui v\u00f5lad kipuvad \u00fcle pea kasvama?", "source_url": "https://ttja.ee/rahaasjad-korda"}}, {"content": {"chunk": "Liiga k\u00f5rge intressiga laen on seadusevastane\nMeristo r\u00f5hutas, et riik on paika pannud ka maksimaalse krediidikulukuse m\u00e4\u00e4ra, millest kallimalt ei tohi inimestele laenu v\u00f5i liisingut anda. Nimelt avaldab \u00a0Eesti Pank kaks korda aastas oma kodulehel keskmise eraisikutele antud tarbimislaenude kulukuse m\u00e4\u00e4ra, mis praegu on 20,52%. Maksimaalne krediidi kulukuse m\u00e4\u00e4r arvutatakse nii, et korrutatakse eraisikutele antud tarbimislaenude kulukuse m\u00e4\u00e4r kolmega. J\u00e4relikult on praegu kolmekordne tarbimislaenu krediidikulukuse m\u00e4\u00e4r 61,56% ja sellest kallimat laenu eraisikutele anda ei tohi.\nKahjuks leidub ka seaduserikkujatest laenupakkujaid. Selle vastu leidub \u00f5nneks rohtu \u2013 tuleb teadlik olla ja tegutseda. \u201eKui inimene ongi teinud ebam\u00f5istliku otsuse ja v\u00f5tnud v\u00e4ga k\u00f5rge intressiga laenu, siis see ei t\u00e4henda, et ta on sellega kuni laenuperioodi l\u00f5puni laulatatud, vaid ta v\u00f5ib sellise laenu intressi vaidlustada,\u201c selgitas Rain Meristo.", "imgurl": "", "title": "Rahaasjad korda! | Tarbijakaitse ja Tehnilise J\u00e4relevalve Amet", "description": "Millised on tarbija \u00f5igused, kui ta on v\u00f5tnud liiga k\u00f5rge intressiga laenu? Kuidas lugeda 0% intressi lubavast laenureklaamist v\u00e4lja see, kui palju laen tegelikult maksma l\u00e4heb? Mida teha, kui v\u00f5lad kipuvad \u00fcle pea kasvama?", "source_url": "https://ttja.ee/rahaasjad-korda"}}, {"content": {"chunk": "Ta lisas, et paraku tuleb ette selliseid olukordi, kus laenuandja ei j\u00e4rgi ka muid vastutustundliku laenamise p\u00f5him\u00f5tteid, j\u00e4ttes n\u00e4iteks info laenutaotleja sissetuleku ja kohustuste kohta kontrollimata \u201eSiin tuleb t\u00e4helepanu juhtida ka sellele, et meil puudub s\u00fcsteem, mis lubaks pankadel kontrollida isikute \u00fcldist laenukoormust. Inimesel v\u00f5ib olla mitu kontot eri pankades ja tal v\u00f5ivad olla ka sellised kohustused, mille olemasolu ei selgu konto v\u00e4ljav\u00f5ttest. Nii et tarbijal on ka suur roll vastutustundlikul laenamisel, sest tal on kohustus teatud infot avaldada enne laenuv\u00f5tmist, aga kas ta on avaldanud korrektsed andmed, on krediidiandjal suhteliselt keeruline kontrollida,\u201c nentis Meristo, et oma kohustusi varjates v\u00f5ivad inimesed ennast l\u00f5hki laenata.\nTASUB TEADA: laenust saab kahe n\u00e4dala jooksul loobuda\nInimesel on v\u00f5imalik v\u00f5etud tarbimislaenust v\u00f5i j\u00e4relmaksust 14 p\u00e4eva jooksul loobuda \u2013 see \u00f5igus on kirjas v\u00f5la\u00f5igusseaduses. Selleks tuleb krediidiandjale teha taganemisavaldus, laen v\u00f5i j\u00e4relmaks tagastada ning koos sellega ka kaup, mis laenuga osteti. Mis aga saab siis, kui j\u00e4relmaksuga ostetud pesumasinaga on enne j\u00e4relmaksulepingust taganemist juba mitu masinat\u00e4it pesu pestud v\u00f5i liisinguautoga 500 km s\u00f5idetud?", "imgurl": "", "title": "Rahaasjad korda! | Tarbijakaitse ja Tehnilise J\u00e4relevalve Amet", "description": "Millised on tarbija \u00f5igused, kui ta on v\u00f5tnud liiga k\u00f5rge intressiga laenu? Kuidas lugeda 0% intressi lubavast laenureklaamist v\u00e4lja see, kui palju laen tegelikult maksma l\u00e4heb? Mida teha, kui v\u00f5lad kipuvad \u00fcle pea kasvama?", "source_url": "https://ttja.ee/rahaasjad-korda"}}, {"content": {"chunk": "Rain Meristo selgitas, et 14-p\u00e4evane periood pole m\u00f5eldud pesumasina v\u00f5i auto testimiseks, vaid j\u00e4relem\u00f5tlemiseks, kas v\u00f5etud laen, liising v\u00f5i j\u00e4relmaks on ikka vajalik ja j\u00f5ukohane. \u201eKui inimene kaalub, kas laenust taganeda v\u00f5i mitte, siis ideaalis ei tohiks seda pesumasinat v\u00f5i autot seni kasutada, kuni 14-p\u00e4evane aeg l\u00f5peb. Muidu v\u00f5ivad kauba kasutamisest tekkida t\u00e4iendavad kulud, kuni sinnamaani v\u00e4lja, et kaupleja ei ole n\u00f5us kaupa enam tagasi v\u00f5tma,\u201c t\u00f5i Rain Meristo n\u00e4ite.\nTema s\u00f5nul on j\u00e4rjest enam olukordi, kus n\u00e4iteks liisinguga ostetud s\u00f5iduki puhul ei kanna krediidiandja s\u00f5idukim\u00fc\u00fcjale raha enne \u00fcle, kui 14-p\u00e4evane t\u00e4htaeg l\u00e4bi. S\u00f5idukim\u00fc\u00fcja omakorda ei anna enne raha laekumist s\u00f5idukit ostjale. \u00a0\u201eMeile on tulnud tarbijate pretensioone, et miks nad peavad nii kaua kaupa ootama. V\u00e4ga tihti arvatakse, et 14 p\u00e4eva on kauba testimisaeg. Tegelikult on see tarbijakrediidi n-\u00f6 testimise aeg, et tarbija saaks kindluse krediidi j\u00f5ukohasuses ja vajalikkuses,\u201c selgitas Meristo.", "imgurl": "", "title": "Rahaasjad korda! | Tarbijakaitse ja Tehnilise J\u00e4relevalve Amet", "description": "Millised on tarbija \u00f5igused, kui ta on v\u00f5tnud liiga k\u00f5rge intressiga laenu? Kuidas lugeda 0% intressi lubavast laenureklaamist v\u00e4lja see, kui palju laen tegelikult maksma l\u00e4heb? Mida teha, kui v\u00f5lad kipuvad \u00fcle pea kasvama?", "source_url": "https://ttja.ee/rahaasjad-korda"}}, {"content": {"chunk": "\u00dcldjoontes saab kaupluste kliendikaartide kohta \u00f6elda, et kui tavalise, maksev\u00f5imaluseta kliendikaardi omamine ei maksa midagi, siis deebet- v\u00f5i krediitkaardi funktsiooniga kliendikaardiga kaasnevad lisakulud. Tavaliselt on m\u00f5lemal kuutasu ja krediitkaardi puhul tuleb kasutatud raha eest \u00fcldjuhul maksta intressi. T\u00f5si, vahel pakutakse poeketi krediitkaardiga tehtud ostude eest tavakaardiga v\u00f5rreldes rohkem boonuspunkte v\u00f5i soodsamaid hindu, aga ilmselt v\u00f5taks \u00fcsna palju aega arvutamine, kas pere ostukorv tuleks seet\u00f5ttu kokkuv\u00f5ttes soodsam v\u00f5i mitte.\nLaenurahaga leiba ostma\nTarbijakaitse ja Tehnilise J\u00e4relevalve Ameti jurist Mari-Liis Aas t\u00f5i v\u00e4lja, et kaupluste kliendikaardid, millega saab ka ostude eest maksta, on oma olemuselt krediitkaardid. \u201eSee t\u00e4hendab, et v\u00f5tad oma \u00a0igap\u00e4evase leiva-saia-piima ostmiseks tegelikult laenu, sest krediitkaardi kasutamine t\u00e4hendab laenamist. Seet\u00f5ttu tuleb arvestada lisakuludega, mis laenu kasutamisega kaasnevad \u2013 n\u00e4iteks intress v\u00f5i kaardi kuutasu,\u201c soovitas Aas kaartide tingimusi t\u00e4pselt uurida, sh seda, kui palju maksab meeldetuletuskiri, kui peaksid kasutatud summa tagasimaksmisega hiljaks j\u00e4\u00e4ma \u2013 meeldetuletuskirja hind v\u00f5ib olla n\u00e4iteks viis eurot.\nMugavusel on oma hind\nSamuti tasub tema s\u00f5nul teada, et kui kaupluse deebet- v\u00f5i krediitkaardiga kaupluse kassast sularaha v\u00e4lja v\u00f5tta, siis tuleb teenustasu maksta. Samas maal, kus l\u00e4him sularahaautomaat v\u00f5ib asuda k\u00fcmnete kilomeetrite kaugusel, on poest sularaha v\u00e4ljav\u00f5tmise v\u00f5imalus kindlasti teretulnud.", "imgurl": "", "title": "Rahaasjad korda! | Tarbijakaitse ja Tehnilise J\u00e4relevalve Amet", "description": "Millised on tarbija \u00f5igused, kui ta on v\u00f5tnud liiga k\u00f5rge intressiga laenu? Kuidas lugeda 0% intressi lubavast laenureklaamist v\u00e4lja see, kui palju laen tegelikult maksma l\u00e4heb? Mida teha, kui v\u00f5lad kipuvad \u00fcle pea kasvama?", "source_url": "https://ttja.ee/rahaasjad-korda"}}, {"content": {"chunk": "\u201e\u00dchelt poolt on k\u00fcll tegemist mugava lahendusega, kui poe kliendikaart on \u00fchendatud ka maksev\u00f5imalusega, aga teiselt poolt v\u00f5ib see osutuda kulukamaks kui deebetkaardiga v\u00f5i sularahas maksmine. Plussid ja miinused tasuks l\u00e4bi m\u00f5elda enne \u00fche v\u00f5i teise kliendikaardi kasuks otsustamist,\u201c soovitas Mari-Liis Aas.", "imgurl": "", "title": "Rahaasjad korda! | Tarbijakaitse ja Tehnilise J\u00e4relevalve Amet", "description": "Millised on tarbija \u00f5igused, kui ta on v\u00f5tnud liiga k\u00f5rge intressiga laenu? Kuidas lugeda 0% intressi lubavast laenureklaamist v\u00e4lja see, kui palju laen tegelikult maksma l\u00e4heb? Mida teha, kui v\u00f5lad kipuvad \u00fcle pea kasvama?", "source_url": "https://ttja.ee/rahaasjad-korda"}}, {"content": {"chunk": "K\u00e4endust v\u00f5idakse niisiis k\u00fcsida suuremas summas tarbimislaenude v\u00e4ljastamise puhul, kuid p\u00e4evakajaline on see ka tudengite jaoks, kes taotlevad riiklikku \u00f5ppelaenu \u2013 selle puhul k\u00fcsib pank kahe eraisiku k\u00e4endust. Mida tasub teada enne k\u00e4enduslepingule allkirja andmist?\nJuriidilises keeles \u00f6eldakse, et eraisiku k\u00e4endus ehk tarbijak\u00e4endus t\u00e4hendab solidaarset vastutust laenuandja ees. \u201eSee t\u00e4hendab, et kui ma annan k\u00e4enduse, siis see ei ole lihtsalt allkiri paberil, vaid ma pean v\u00e4ga t\u00f5siselt hindama, kas olen valmis v\u00f5lausaldajale laenu ise tagasi maksma, kui laenusaaja seda ise ei suuda teha,\u201c r\u00f5hutas Tarbijakaitse ja Tehnilise J\u00e4relevalve Ameti jurist Mari-Liis Aas.\nMilliseid laene sa k\u00e4endad?\nK\u00e4enduslepingus v\u00f5ib olla punkt, et k\u00e4endaja k\u00e4endab lisaks laenusaaja praegu v\u00f5etavale laenule ka tema tulevikus s\u00f5lmitavaid kohustusi. N\u00e4iteks kui k\u00e4endad s\u00f5bra 7000-eurost remondilaenu, aga s\u00f5ber v\u00f5tab m\u00f5ne aja p\u00e4rast ka autoliisingu, siis kui remondilaenu k\u00e4enduslepingus on punkt ka tulevikus s\u00f5lmitavate kohustuste k\u00e4endamiseks, t\u00e4hendab see sinu jaoks automaatselt ka autoliisingu k\u00e4endamist.\nKui suurt summat sa k\u00e4endad?", "imgurl": "", "title": "Rahaasjad korda! | Tarbijakaitse ja Tehnilise J\u00e4relevalve Amet", "description": "Millised on tarbija \u00f5igused, kui ta on v\u00f5tnud liiga k\u00f5rge intressiga laenu? Kuidas lugeda 0% intressi lubavast laenureklaamist v\u00e4lja see, kui palju laen tegelikult maksma l\u00e4heb? Mida teha, kui v\u00f5lad kipuvad \u00fcle pea kasvama?", "source_url": "https://ttja.ee/rahaasjad-korda"}}, {"content": {"chunk": "Kui suurt summat sa k\u00e4endad?\nTarbijak\u00e4enduslepingus peab kirjas olema k\u00e4endaja vastutuse maksimumsumma \u2013 kui seda pole, on k\u00e4endusleping t\u00fchine. Tavaliselt on maksimumsumma veidi suurem, kui on laenuv\u00f5tjale v\u00e4ljastatud laen. Nii saab laenuandja kindluse, et kui laenuv\u00f5tja v\u00f5lgu j\u00e4\u00e4b, saab ta k\u00e4endajalt k\u00e4tte ka viivised, lepingutasud, sissen\u00f5udmiskulud jm. Kuid selleks, et v\u00e4ltida v\u00f5la sissen\u00f5udmise k\u00f5rvalkulude \u00fcle pea kasvamist \u2013 n\u00e4iteks kui v\u00f5lausaldaja palkab kalli \u00f5igusn\u00f5ustaja \u2013 ongi lepingus kokku lepitud k\u00e4enduse maksimumsumma.\nKellelt k\u00fcsib laenuandja v\u00f5lgu j\u00e4\u00e4dud raha esmaj\u00e4rjekorras?\nMari-Liis Aas selgitas, et kuna tarbijak\u00e4enduse p\u00f5him\u00f5te seisneb solidaarsuses, siis v\u00f5ib laenuandja p\u00f6\u00f6rduda esimese laenumakse v\u00f5lgu j\u00e4\u00e4misel kohe k\u00e4endaja poole ja hakata temalt v\u00f5lgnevust v\u00e4lja n\u00f5udma. \u201eK\u00fcll aga v\u00f5ib paluda k\u00e4endamislepingus vormistada selle teisiti \u2013 et v\u00f5lgnevuse korral peab laenuandja k\u00f5igepealt laenusaaja poole p\u00f6\u00f6rduma ja kui see tulemusi ei anna, alles siis k\u00e4endaja poole,\u201c soovitas Aas.\nK\u00e4endada v\u00f5i mitte?\nRusikareegel v\u00f5iks olla selline: kui oled valmis rahuliku s\u00fcdamega ja ise rahalistesse raskustesse sattumata s\u00f5bra v\u00f5i sugulase eest laenu tagasi maksma, siis kirjuta k\u00e4enduslepingule alla. Kui sa teise inimese eest laenu tagasi maksta ei soovi, siis ei tasu ilma m\u00f5juva p\u00f5hjuseta k\u00e4endajaks hakata.", "imgurl": "", "title": "Rahaasjad korda! | Tarbijakaitse ja Tehnilise J\u00e4relevalve Amet", "description": "Millised on tarbija \u00f5igused, kui ta on v\u00f5tnud liiga k\u00f5rge intressiga laenu? Kuidas lugeda 0% intressi lubavast laenureklaamist v\u00e4lja see, kui palju laen tegelikult maksma l\u00e4heb? Mida teha, kui v\u00f5lad kipuvad \u00fcle pea kasvama?", "source_url": "https://ttja.ee/rahaasjad-korda"}}, {"content": {"chunk": "Laenu v\u00f5tnud inimeste jaoks on hea uudis see, et nii tarbimislaenu, j\u00e4relmaksu, v\u00e4ikelaenu kui ka eluasemelaenu lepingus on \u00fcldjuhul ette n\u00e4htud v\u00f5imalus maksepuhkust taotleda. See kulub marjaks \u00e4ra, kui sissetulek v\u00e4heneb v\u00f5i kaob hoopis, ja seet\u00f5ttu muutub iga kuu laenu tagasimaksmine v\u00e4ga keeruliseks v\u00f5i suisa v\u00f5imatuks. Samas ei maksa uisap\u00e4isa maksepuhkust taotlema tormata.\nTarbijakaitse ja Tehnilise J\u00e4relevalve Ameti kaubandustalituse juhataja Birgit Valgus soovitabki inimestel enne krediidiandja poole p\u00f6\u00f6rdumist oma tulud-kulud paberile panna ja vaadata, kas on v\u00f5imalik kuskilt mujalt kulusid kokku t\u00f5mmata v\u00f5i sissetulekuid suurendada, et saaks laenumakseid edasi tasuda. Kui aga selgub, et see pole v\u00f5imalik, tuleks laenuandja poole p\u00f6\u00f6rduda \u2013 seda tuleb kindlasti teha enne, kui esimesed v\u00f5lad tekivad.\n\u201ePanga poole p\u00f6\u00f6rdudes tuleb arvestada sellega, et pank saab pakkuda maksepuhkust v\u00f5i hoopis maksegraafiku \u00fcmbertegemist, aga sellega kaasnevad \u00a0kulud. N\u00e4iteks tuleb maksta lepingutasu lepingu muutmise eest \u2013 sest maksepuhkuse vormistamine v\u00f5i maksegraafiku pikendamine on lepingu muutmine,\u201c r\u00f5hutas Valgus. Kas ja millistel tingimustel maksepuhkust v\u00f5i maksegraafiku pikendamist on v\u00f5imalik saada, tulebki uurida ettev\u00f5ttelt, kes laenu andis.\nMaksepuhkuse saab l\u00fchikeseks ajaks", "imgurl": "", "title": "Rahaasjad korda! | Tarbijakaitse ja Tehnilise J\u00e4relevalve Amet", "description": "Millised on tarbija \u00f5igused, kui ta on v\u00f5tnud liiga k\u00f5rge intressiga laenu? Kuidas lugeda 0% intressi lubavast laenureklaamist v\u00e4lja see, kui palju laen tegelikult maksma l\u00e4heb? Mida teha, kui v\u00f5lad kipuvad \u00fcle pea kasvama?", "source_url": "https://ttja.ee/rahaasjad-korda"}}, {"content": {"chunk": "Maksepuhkuse saab l\u00fchikeseks ajaks\nMaksepuhkust antakse \u00fcldjuhul kuni kuueks kuuks, tarbimislaenude puhul v\u00f5ib see aeg ka l\u00fchem olla. Seejuures ei t\u00e4henda maksepuhkus tavaliselt seda, et selle aja jooksul ei tule midagi maksta \u2013 maksepuhkuse saab laenu p\u00f5hiosa maksetelt, aga intressi tuleb edasi tasuda. Birgit Valgus t\u00f5i v\u00e4lja, et samas v\u00f5ib laenuandja v\u00f5imaldada ka t\u00e4ielikku maksepuhkust, nii et ka intressi ei tule maksta.\n\u201ePeab arvestama, et see osa laenust, mis on maksepuhkusel viibimise jooksul tasumata j\u00e4\u00e4nud, tuleb ikkagi hiljem \u00e4ra maksta. Seet\u00f5ttu v\u00f5iks ette m\u00f5elda, et kui kuus kuud maksepuhkust l\u00e4bi saab, mis olukord mul v\u00f5ib selleks ajaks oma rahaasjades olla, ja arvestada, et edaspidine igakuine laenumakse saab olema senisest suurem, kui laenuperiood j\u00e4\u00e4b samaks,\u201c selgitas Valgus.\nLaenuperioodi pikendamisega saab kuumaksed v\u00e4iksemaks\nKui igakuise makse suurenemine k\u00e4ib \u00fcle j\u00f5u, siis v\u00f5ib laenuandjaga kokku leppida laenugraafiku \u00fcmbertegemise pikema aja peale. Nii j\u00e4\u00e4b kuumakse samaks v\u00f5i hoopis v\u00e4heneb. T\u00f5si, kokkuv\u00f5ttes l\u00f5ppsumma suureneb, sest mida pikem on laenu tagasimaksmise aeg, seda suuremaks kasvab laenu eest makstava intressi summa.\nLaenumaksete jaotamise pikema aja peale v\u00f5ib ka kohe kokku leppida ja maksepuhkuse \u00fcldse v\u00f5tmata j\u00e4tta. \u201e See, milline lahendus sobib k\u00f5ige paremini, tasub enne otsuse tegemist l\u00e4bi arvutada ja perega arutada,\u201c soovitas Birgit Valgus.\nMitu v\u00e4iksemat laenu \u00fchendatakse \u00fcheks suureks", "imgurl": "", "title": "Rahaasjad korda! | Tarbijakaitse ja Tehnilise J\u00e4relevalve Amet", "description": "Millised on tarbija \u00f5igused, kui ta on v\u00f5tnud liiga k\u00f5rge intressiga laenu? Kuidas lugeda 0% intressi lubavast laenureklaamist v\u00e4lja see, kui palju laen tegelikult maksma l\u00e4heb? Mida teha, kui v\u00f5lad kipuvad \u00fcle pea kasvama?", "source_url": "https://ttja.ee/rahaasjad-korda"}}, {"content": {"chunk": "Mitu v\u00e4iksemat laenu \u00fchendatakse \u00fcheks suureks\n\u00dcks v\u00f5imalus, millest v\u00e4hem juttu on tehtud, on erinevate v\u00e4iksemate laenude \u00fchendamine \u00fcheks suuremaks laenuks. Selle m\u00f5te on muuta iga kuu laenude tagasimaksmiseks kuluvad summad v\u00e4iksemaks. \u201eN\u00e4iteks kui inimesel on pangast v\u00f5etud mitu tarbimislaenu ja krediitkaart, kuid tagasimaksetega kiputakse h\u00e4tta j\u00e4\u00e4ma, siis v\u00f5ib pank pakkuda nende laenude \u00fchendamise v\u00f5imalust \u00fchesuguse intressim\u00e4\u00e4ra ja t\u00e4htajaga laenuks,\u201c selgitas Birgit Valgus.\n3 soovitust laenu tagasimaksmisega raskustesse sattunule", "imgurl": "", "title": "Rahaasjad korda! | Tarbijakaitse ja Tehnilise J\u00e4relevalve Amet", "description": "Millised on tarbija \u00f5igused, kui ta on v\u00f5tnud liiga k\u00f5rge intressiga laenu? Kuidas lugeda 0% intressi lubavast laenureklaamist v\u00e4lja see, kui palju laen tegelikult maksma l\u00e4heb? Mida teha, kui v\u00f5lad kipuvad \u00fcle pea kasvama?", "source_url": "https://ttja.ee/rahaasjad-korda"}}, {"content": {"chunk": "- Hakka lahendusi otsima enne, kui v\u00f5lgu j\u00e4\u00e4d. V\u00f5lgnikul on keerulisem laenuandjaga kompromisse leida kui korrektse maksek\u00e4itumisega kliendil.\n- Pane kirja oma tulud ja kulud ning anal\u00fc\u00fcsi neid. See aitab aru saada, kas laenu tagasimaksmine on l\u00e4hiajal t\u00f5esti v\u00f5imatu v\u00f5i saaks mingitelt muudelt kuludelt kokku hoides laenumakseid siiski tasuda. M\u00f5elda v\u00f5iks ka sissetuleku suurendamise v\u00f5imalustele.\n- Kui otsustad taotleda maksepuhkust v\u00f5i laenuperioodi pikendamist, loe sellega seotud tingimused kindlasti enne lepingule alla kirjutamist l\u00e4bi. Kui midagi j\u00e4\u00e4b arusaamatuks, k\u00fcsi laenuandjalt selgitusi.\nViimati uuendatud 30.03.2021", "imgurl": "", "title": "Rahaasjad korda! | Tarbijakaitse ja Tehnilise J\u00e4relevalve Amet", "description": "Millised on tarbija \u00f5igused, kui ta on v\u00f5tnud liiga k\u00f5rge intressiga laenu? Kuidas lugeda 0% intressi lubavast laenureklaamist v\u00e4lja see, kui palju laen tegelikult maksma l\u00e4heb? Mida teha, kui v\u00f5lad kipuvad \u00fcle pea kasvama?", "source_url": "https://ttja.ee/rahaasjad-korda"}}]