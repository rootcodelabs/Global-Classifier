[{"content": {"chunk": "- tee selgeks, kas veebipood kuulub juriidilisele isikule v\u00f5i eraisikule: vaata, kelle pangakontole tuleb teenuse eest raha kanda (eraisiku v\u00f5i firma arvele) ning kontrolli, kas ettev\u00f5te on registreeritud \u00e4riregistris.\n- tea, et kui m\u00fc\u00fcja on eraisik, ei kehti kaubale v\u00f5i teenusele seadusest tulenev kaitse ega laiene tarbijate \u00f5igused (pretensiooni esitamise \u00f5igus, 14-p\u00e4evane taganemis\u00f5igus jne) ning eraisikult ostes ei saa Sa p\u00f6\u00f6rduda probleemide korral Tarbijakaitse ja Tehnilise J\u00e4relevalve Ameti\u00a0poole;\n- ole kursis, et e-poe veebilehel peab kindlasti olema j\u00e4rgmine teave: ettev\u00f5tte nimi ja asukoht ning e-posti aadress ja telefoninumber, kuhu probleemide puhul p\u00f6\u00f6rduda; kauba tagastamise, pretensiooni esitamise ja garantii tingimused; kui kaua v\u00f5tab aega kauba kohalej\u00f5udmine ja mis tingimustel tagastatakse sobimatu kaup; kes kannab tagastamiskulud.\n- tea, et v\u00e4lismaise e-poe kodulehel peaks olema ka m\u00e4rgitud, milliste riikide seadused sealt ostes kehtivad;\n- tea, kui Sa oled ostnud midagi teise EL liikmesriigi \u00a0e-kauplusest aga ka siseriiklike e-ostude korral, kui tehing ei \u00f5nnestu plaanip\u00e4raselt ja Sul on kaupleja suhtes tekkinud kaebus, v\u00f5id selle lahendamiseks kasutada ODR platvormiavaneb uues vahekaardis (https://ec.europa.eu/consumers/odr/main/index.cfm?event=main.home2.show&lng=ET) .\n- otsi lisainfot m\u00fc\u00fcja varasema tegevuse ja ostjatega k\u00e4itumise kohta, seejuures vaata kindlasti \u00fcle tarbijavaidluste komisjoni must nimekiri ning Tarbijakaitse ja Tehnilise J\u00e4relevalve Ameti must nimekiri e-kauplejatest, kes ei j\u00e4rgi seadusi v\u00f5i ei t\u00e4ida oma kohustusi tarbijate ees;", "imgurl": "", "title": "Ostmine e-poest | Tarbijakaitse ja Tehnilise J\u00e4relevalve Amet", "description": "Internetist osta tundub v\u00e4ga lihtne ja mugav: kauba saad tellida vaid paari hiireklikiga ja m\u00f5ne aja p\u00e4rast tuuakse see ukse taha v\u00f5i pakiautomaati. Samas ei maksa internetist ostmise otsuseid teha liiga tormakalt.", "source_url": "https://ttja.ee/eraklient/tarbija-oigused/kaubandus/ostmine-e-poest"}}, {"content": {"chunk": "- tutvu t\u00e4helepanelikult kauba tellimistingimustega, seejuures p\u00f6\u00f6ra eriti suurt t\u00e4helepanu sellele, kuidas ja millal peab kauba eest maksma ja millised v\u00f5ivad olla lisakulud (posti- v\u00f5i teenustasud);\n- k\u00fcsi klienditeenindajalt lisateavet, kui kaupa m\u00fc\u00fcval veebilehel olev info ei ole piisavalt \u00fclevaatlik;\n- tea, et e-poe \u00fcldtingimustes peab olema kirjas teave maksetingimuste, taganemis\u00f5iguse v\u00f5i selle puudumise, kauba tagastamise v\u00f5imaluste, pretensiooni esitamise m\u00fc\u00fcgigarantii jms kohta;\n- tea, et juhul kui kaupleja soovib osa kauba hinnast ettemaksuna, peab see olema lepingutingimustes kirjas;\n- ole kursis, et internetiostude eest on m\u00f5istlik tasuda krediitkaardiga, sest ebaausa kaupleja otsa komistamisel on Sul nii suurem v\u00f5imalus ette makstud summa panga abiga tagasi saada;\n- tea, et v\u00f5imalusel v\u00f5iksid eelistada kauplejaid, kes kasutavad lunaraha teenust, mille puhul tuleb Sul kauba eest maksta kullerile v\u00f5i postkontoris, kui kaup juba kohal.\nPea meeles!", "imgurl": "", "title": "Ostmine e-poest | Tarbijakaitse ja Tehnilise J\u00e4relevalve Amet", "description": "Internetist osta tundub v\u00e4ga lihtne ja mugav: kauba saad tellida vaid paari hiireklikiga ja m\u00f5ne aja p\u00e4rast tuuakse see ukse taha v\u00f5i pakiautomaati. Samas ei maksa internetist ostmise otsuseid teha liiga tormakalt.", "source_url": "https://ttja.ee/eraklient/tarbija-oigused/kaubandus/ostmine-e-poest"}}, {"content": {"chunk": "- Kui e-pood n\u00f5uab Sinult toote eest sajaprotsendilist ettemaksu, siis kaalu, kas ettemaks on koosk\u00f5las kauba ootamisajaga. Kui Sul tuleb kaupa/teenust v\u00e4ga kaua oodata ja m\u00fc\u00fcja ei tundu t\u00e4iesti usaldusv\u00e4\u00e4rne, tasub otsida alternatiive.\n- E-poest ostes on risk v\u00e4iksem, kui teed makse deposiitarvele vastava vahendaja kaudu (nt PayPal). Sel juhul toimub maksmine n-\u00f6 kolmanda isiku kaudu ning m\u00fc\u00fcjale kantakse raha \u00fcle alles siis, kui oled kauba k\u00e4tte saanud ja seda kinnitanud.\n- Internetiportaalides ja suhtlusv\u00f5rgustikes eraisikult kaupa v\u00f5i teenust ostes ei kehti Sulle seadusest tulenev kaitse ega laiene tarbija\u00f5igused ning Sa ei saa probleemide korral p\u00f6\u00f6rduda abi saamiseks Tarbijakaitse ja Tehnilise J\u00e4relevalve Ameti poole.\n- Internetist ostmisel hoia alles kogu ostuga seotud teave ja kirjavahetus (toote v\u00f5i teenuse kirjeldus, vormistatud tellimus, kaupleja kinnitus tellimuse k\u00e4ttesaamise kohta jms).\n- Internetis s\u00f5lmitud lepingust on Sul \u00f5igus taganeda 14 p\u00e4eva jooksul alates toote k\u00e4ttesaamisest.\n- Kui internetis tellitud tootel ilmneb puudus, vastutab m\u00fc\u00fcja kahe aasta jooksul asja lepingutingimustele mittevastavuse eest.\nLoe lisaks\nViimati uuendatud 21.01.2025", "imgurl": "", "title": "Ostmine e-poest | Tarbijakaitse ja Tehnilise J\u00e4relevalve Amet", "description": "Internetist osta tundub v\u00e4ga lihtne ja mugav: kauba saad tellida vaid paari hiireklikiga ja m\u00f5ne aja p\u00e4rast tuuakse see ukse taha v\u00f5i pakiautomaati. Samas ei maksa internetist ostmise otsuseid teha liiga tormakalt.", "source_url": "https://ttja.ee/eraklient/tarbija-oigused/kaubandus/ostmine-e-poest"}}]