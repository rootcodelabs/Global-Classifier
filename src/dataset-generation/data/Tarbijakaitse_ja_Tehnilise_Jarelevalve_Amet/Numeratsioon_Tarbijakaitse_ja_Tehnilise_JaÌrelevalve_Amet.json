[{"content": {"chunk": "Erakliendil tuleb telefoni- v\u00f5i mobiiltelefoniteenuse kasutamiseks p\u00f6\u00f6rduda sideettev\u00f5tja poole kes pakub nimetatud teenust. Sideettev\u00f5tjaga tuleb sideteenuse kasutamiseks s\u00f5lmida sideteenuse leping ning sideettev\u00f5tja eraldab kliendile telefoni- v\u00f5i mobiiltelefoninumbri.\nKui klient ei soovi lepingulist suhet sideettev\u00f5tjaga, on v\u00f5imalik mobiiltelefoninumbri saamiseks ja mobiiliteenuste kasutamiseks osta ettemaksuga k\u00f5nekaart.\nTarbijakaitse ja Tehnilise J\u00e4relevalve Amet v\u00e4ljastab numeratsiooni kasutamiseks numbrilube sideteenuse osutajatele (sideettev\u00f5tjad) ja sideteenuse abil muu teenuse (sisuteenuse) osutajatele.\nNumbriluba v\u00f5ivad taotleda f\u00fc\u00fcsilisest v\u00f5i juriidilisest isikust ettev\u00f5tjad, asutused, organisatsioonid.\nEraisikutele numbriluba ei v\u00e4ljastata.\n\n\n\n- telefoninumbrid;\n- mobiiltelefoninumbrid;\n- 800-seeria teenusnumbrid (tasuta sideteenuse numbrid);\n- 900-seeria teenusnumbrid (eritariifiga sideteenuse numbrid);\n- M2M mobiiltelefoninumbrid (masin-masin vahelise sideteenuse numbrid);\n- e-faksinumbrid;\n- personaalnumbrid;\n- l\u00fchinumbrid (3-, 4- ja 5-kohalised numbrid).\n\nTarbijakaitse ja Tehnilise J\u00e4relevalve Ameti andmebaasist on leitavad Eestis kasutusel olevad numbrid koos infoga, missugusele sideettev\u00f5tjale number on v\u00e4ljastatud. Andmebaas ei sisalda numbrite l\u00f5ppkasutajate andmeid (numbreid kasutavate eraisikute, ettev\u00f5tete nimesid ega kontaktandmeid).", "imgurl": "", "title": "Numeratsioon | Tarbijakaitse ja Tehnilise J\u00e4relevalve Amet", "description": "Numeratsiooniks nimetatakse sideteenuse v\u00f5i sideteenuse vahendusel muu teenuse osutamiseks vajalikke telefoninumbreid, mobiiltelefoninumbreid, l\u00fchinumbreid ja teenusnumbreid.", "source_url": "https://ttja.ee/eraklient/side-ja-meediateenused/sideteenused-numeratsioon/numeratsioon"}}, {"content": {"chunk": "Kasutusel olevate numbrite otsingu saab teha SIINavaneb uues vahekaardis (https://nba.ttja.ee/numbriparing.aspx) .\n800-seeria teenusnumbritele helistamine on tarbijale tasuta.\nL\u00fchinumbrile helistamine v\u00f5ib olla tarbijale tasuta, tavahinnaga v\u00f5i eritariifiga, vastav info on leitav sideettev\u00f5tjate veebilehtede hinnakirjadest.\n900-seeria teenusnumbritele helistamine on tarbijale eritariifiga.\nNumbriloa omanik, kes kasutab l\u00fchinumbrit v\u00f5i 900-seeria teenusnumbrit eritariifiga tasustatava sisuteenuse osutamiseks, peab korraldama vahetult enne sisuteenuse osutamist helistajale 10 sekundi jooksul sisuteenuse hinna automatiseeritud teavitamise. Teavituse ajal ei ole lubatud sisuteenuse hinda rakendada.\nHinnateavituse n\u00f5uet ei pea rakendama reaalajas meedia vahendusel l\u00e4biviidava h\u00e4\u00e4letuse, v\u00f5istluse, tarbijam\u00e4ngu v\u00f5i annetuse kogumise korral, mille hind on helistajale vahetult teatavaks tehtud koos teenusnumbriga sama meedia vahendusel. Sel juhul rakendub eritariif k\u00f5ne esimesest sekundist.\n900-seeria teenusnumbreid kasutatakse ka annetusnumbritena. Helistades annetusnumbrile, tuleb helistajal annetuse j\u00f5ustumiseks kuulata hinnateavitus l\u00f5puni, kuna annetuse summa arvestatakse maha alles k\u00f5ne 11-ndal sekundil.\nEesti k\u00f5neteenusnumbrid on riigisiseseks kasutamiseks, v\u00e4lisriikidest helistada ei ole v\u00f5imalik. Eestis viibiv v\u00e4lisriigi sideoperaatori klient saab helistada Eesti k\u00f5neteenusnumbritele, mis on fikseeritud operaatorite vahelistes r\u00e4ndluslepingutes, kui tema koduoperaator helistamist v\u00f5imaldab ning vastavalt koduoperaatori poolt kehtestatud hinnakirjale.", "imgurl": "", "title": "Numeratsioon | Tarbijakaitse ja Tehnilise J\u00e4relevalve Amet", "description": "Numeratsiooniks nimetatakse sideteenuse v\u00f5i sideteenuse vahendusel muu teenuse osutamiseks vajalikke telefoninumbreid, mobiiltelefoninumbreid, l\u00fchinumbreid ja teenusnumbreid.", "source_url": "https://ttja.ee/eraklient/side-ja-meediateenused/sideteenused-numeratsioon/numeratsioon"}}, {"content": {"chunk": "Sotsiaalse v\u00e4\u00e4rtusega teenuste osutamiseks on \u00fcle-euroopaliselt v\u00f5etud kasutusele \u00fchesugused kuuekohalised l\u00fchinumbrid, see t\u00e4hendab, et k\u00f5igis Euroopa Liidu riikides kasutatakse analoogsete teenuste osutamiseks samu numbreid.\nTabelis on toodud konkreetsed kasutamiseks lubatud numbrid ja teenused, mille osutamiseks numbreid v\u00f5ib kasutada. Sotsiaalse v\u00e4\u00e4rtusega \u00fchtlustatud teenuse numbritele helistamine on tarbijale tasuta.\nNumbriliikuvus on kliendi \u00f5igus s\u00e4ilitada liitumislepingu alusel tema kasutusse antud telefoni- v\u00f5i mobiiltelefoninumbrit sideteenuse osutaja vahetamisel.", "imgurl": "", "title": "Numeratsioon | Tarbijakaitse ja Tehnilise J\u00e4relevalve Amet", "description": "Numeratsiooniks nimetatakse sideteenuse v\u00f5i sideteenuse vahendusel muu teenuse osutamiseks vajalikke telefoninumbreid, mobiiltelefoninumbreid, l\u00fchinumbreid ja teenusnumbreid.", "source_url": "https://ttja.ee/eraklient/side-ja-meediateenused/sideteenused-numeratsioon/numeratsioon"}}, {"content": {"chunk": "1. Esitada uuele sideteenuse osutajale (vastuv\u00f5tjaoperaatorile) vastav avaldus.\nKliendi volituse alusel saab vastuv\u00f5tjaoperaator l\u00f5petada olemasoleva kehtiva lepingu endise sideteenuse osutajaga (doonoroperaatoriga). Vastuv\u00f5tjaoperaator registreerib kliendi soovi ja sisestab taotluse Numbri broneerimise andmekogu (NBA) numbriliikuvuse (NL) moodulisse, mis edastab selle taotluse endisele sideteenuse osutajale. P\u00e4rast vastava taotluse edastamist doonoroperaatorile teostab doonoroperaator kontrolli numbri liikuvuse v\u00f5imalikkuse \u00fcle ning edastab vastuse vastuv\u00f5tjaoperaatorile. Operaatorite vahelise kokkuleppe alusel s\u00f5lmitakse kliendi sooviavalduse alusel koheselt tingimuslik liitumisleping ja antakse k\u00e4tte ka uus SIM-kaart. Tingimusel, et numbri liikuvus j\u00f5ustub, muutub tingimuslik leping tavaliseks liitumislepinguks.\n\n2. P\u00f6\u00f6rduda endise sideteenuse osutaja poole sooviga l\u00f5petada temaga leping.\nP\u00e4rast sooviavalduse esitamist s\u00f5lmib klient tingimusliku olemasoleva liitumislepingu l\u00f5petamise leppe kestvusega 30 p\u00e4eva, mille jooksul peab ta p\u00f6\u00f6rduma uue sideteenuse osutaja poole. Kui klient ei alusta 30 p\u00e4eva jooksul numbri liikuvuse protsessi vastuv\u00f5tjaoperaatori juures, siis taastuvad talle endise liitumislepingu tingimused ning ta j\u00e4\u00e4b edasi endise sideteenuse osutaja kliendiks. Kui klient p\u00f6\u00f6rdub 30 p\u00e4eva jooksul uue sideteenuse osutaja poole, kulgeb protsess edasi samamoodi nagu eeltoodud punktis kirjeldatud.", "imgurl": "", "title": "Numeratsioon | Tarbijakaitse ja Tehnilise J\u00e4relevalve Amet", "description": "Numeratsiooniks nimetatakse sideteenuse v\u00f5i sideteenuse vahendusel muu teenuse osutamiseks vajalikke telefoninumbreid, mobiiltelefoninumbreid, l\u00fchinumbreid ja teenusnumbreid.", "source_url": "https://ttja.ee/eraklient/side-ja-meediateenused/sideteenused-numeratsioon/numeratsioon"}}, {"content": {"chunk": "Klient saab numbri liikumist peatada alates teisaldamise taotluse esitamise hetkest kuni hetkeni, mil endine sideteenuse osutaja ei ole andnud kinnitust uue sideteenuse osutaja poolt m\u00e4\u00e4ratud numbri teisaldamise kuup\u00e4evale.\nKogu protsess avalduse esitamisest sideteenuse osutaja vahetuseni on kliendi jaoks tasuta ning v\u00f5ib kesta:\n\n- Mobiiltelefoniteenuse osutaja vahetajatele 3-25 t\u00f6\u00f6p\u00e4eva (keskmiselt 6 t\u00f6\u00f6p\u00e4eva);\n- Tavatelefoniteenuse osutaja vahetajatele 3-39 t\u00f6\u00f6p\u00e4eva (sisaldab tehnilise v\u00f5imaluse v\u00e4ljaselgitamiseks v\u00f5i loomiseks kuluvat aega).\n\n- Tutvu enne l\u00f5pliku otsuse langetamist k\u00f5ikide pakutavate teenustega ning nende hindadega;\n- P\u00f6\u00f6ra enne lepingu allkirjastamist t\u00e4helepanu lepingu tingimustele ja v\u00f5imalikele trahvidele.\nT\u00e4psema informatsiooni leiab Majandus- ja Kommunikatsiooniministeeriumi m\u00e4\u00e4rusestavaneb uues vahekaardis (https://www.riigiteataja.ee/akt/116062011015)\nViimati uuendatud 22.04.2025", "imgurl": "", "title": "Numeratsioon | Tarbijakaitse ja Tehnilise J\u00e4relevalve Amet", "description": "Numeratsiooniks nimetatakse sideteenuse v\u00f5i sideteenuse vahendusel muu teenuse osutamiseks vajalikke telefoninumbreid, mobiiltelefoninumbreid, l\u00fchinumbreid ja teenusnumbreid.", "source_url": "https://ttja.ee/eraklient/side-ja-meediateenused/sideteenused-numeratsioon/numeratsioon"}}]