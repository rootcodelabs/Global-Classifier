[{"content": {"chunk": "- \nElektriseade peab olema valmistatud Euroopa Liidus kehtivate heade ohutustehnika tavade kohaselt ja ei tohi ohustada n\u00f5uetekohase paigaldamise ja hooldamise ning etten\u00e4htud otstarbel kasutamise korral inimesi.\n- \nEnamus elektriseadmeid kuulub direktiivide madalpingeseadmed LVD 2014/35/EL, elektromagnetilise \u00fchilduvus EMCD 2014/30/EL ning elektri- ja elektroonikaseadmete ohtlike ainete sisaldus RoHS2 2011/65/EL n\u00f5uete alla ja peavad seega olema varustatud CE-m\u00e4rgisega. Eranditeks on n\u00e4iteks k\u00f5rgepingeseadmed ja ka pistik\u00fchendused ning elektriarvestid.\n- \nElektriseade peab olema varustatud t\u00fc\u00fcbi-, partii- v\u00f5i seerianumbriga v\u00f5i muu m\u00e4rkega, mis v\u00f5imaldab seadet tuvastada. Kui seadme suurus v\u00f5i iseloom seda ei v\u00f5imalda, peab teave olema esitatud dokumendis v\u00f5i pakendil.\n\n- \nElektriseadmele peab olema kantud tootja nimi, registreeritud \u00e4rinimi v\u00f5i kaubam\u00e4rk ja kontaktandmed (aadress). Kui seadme suurus v\u00f5i iseloom ei v\u00f5imalda neid andmeid seadmele kanda, peab see teave olema esitatud dokumendis v\u00f5i pakendil. Kontaktandmed peavad olema esitatud keeles, mis on l\u00f5ppkasutajale ja turuj\u00e4relevalveasutusele kergesti arusaadavad.\n- \nElektriseadmele peavad olema kantud tema ohutuks kasutamiseks vajalikud andmed sh tehnilised n\u00e4itajad.\n- \nElektriseadmega peavad kaasas olema eesti keelsed juhised ja ohutusalane teave. Elektriseade koos selle koostisosadega peab olema valmistatud nii, et seadet oleks v\u00f5imalik ohutult ja n\u00f5uetekohaselt kokku panna ja toitev\u00f5rku \u00fchendada.\nElektriseadmete importimine ja levitamine\nElektriseadme v\u00f5ib turule lasta, kui see:", "imgurl": "", "title": "Elektriseadmed | Tarbijakaitse ja Tehnilise J\u00e4relevalve Amet", "description": "Elektriseadme kasutamisel tuleb tagada inimese elu, tervise, vara ja keskkonna ohutus. Elektriseadme v\u00f5ib kasutusele v\u00f5tta, kui see vastab n\u00f5uetele, on tehniliselt korras ning kasutamiseks ohutu.", "source_url": "https://ttja.ee/ariklient/ohutus/tooted-teenused/elektriseadmed"}}, {"content": {"chunk": "- vastab \u00f5igusaktide n\u00f5uetele;\n- on varustatud vastavusm\u00e4rgiga (CE-m\u00e4rgiga), kui see on n\u00f5utav.\nIsik, kes elektriseadme turule laseb, peab turuj\u00e4relevalvet tegeva ametniku n\u00f5udmisel t\u00f5endama dokumentaalselt elektriseadme n\u00f5uetele vastavust. N\u00f5uetele vastavust t\u00f5endatakse seadme tehnilise dokumentatsiooniga.\nTehniline dokumentatsioon peab sisaldama:\n\n- elektriseadme \u00fcldkirjeldus;\n- p\u00f5hilised elektriseadme kavandid, tootmisjoonised ning elektriseadme osiste, ahelate jne skeemid;\n- vajalikud kirjeldused ja selgitused kavandite, skeemide ning elektriseadme talitluse m\u00f5istmiseks;\n- standardite loetelu, mida rakendati elektriseadme tootmisel kas osaliselt v\u00f5i t\u00e4ielikult, v\u00f5i muude meetmete loetelu elektriseadme n\u00f5uetele vastavuse tagamiseks kui standardeid ei rakendatud;\n- konstrueerimisarvutused ja kontrollitulemused jne;\n- katsetamisprotokollid;\n- vastavusdeklaratsiooni koopia.\nVastavusdeklaratsioon\u00a0peab sisaldama:", "imgurl": "", "title": "Elektriseadmed | Tarbijakaitse ja Tehnilise J\u00e4relevalve Amet", "description": "Elektriseadme kasutamisel tuleb tagada inimese elu, tervise, vara ja keskkonna ohutus. Elektriseadme v\u00f5ib kasutusele v\u00f5tta, kui see vastab n\u00f5uetele, on tehniliselt korras ning kasutamiseks ohutu.", "source_url": "https://ttja.ee/ariklient/ohutus/tooted-teenused/elektriseadmed"}}, {"content": {"chunk": "- toote mudel/toode (toote-, t\u00fc\u00fcbi-, partii- v\u00f5i seerianumber);\n- tootja v\u00f5i tema volitatud esindaja nimi ja aadress;\n- vastavusdeklaratsioon on v\u00e4lja antud tootja ainuvastutusel;\n- deklareeritava toote identifitseerimist v\u00f5imaldav teave (nt t\u00fc\u00fcbi-, partii- v\u00f5i seerianumber);\n- asjaomased liidu \u00fchtlustamisaktid, millega deklareeritav toode on koosk\u00f5las;\n- viited kasutatud harmoneeritud standarditele v\u00f5i viited muudele tehnilistele spetsifikatsioonidele, millele vastavust deklareeritakse;\n- lisateave: alla kirjutanud (kelle poolt ja nimel), v\u00e4ljaandmise koht ja kuup\u00e4ev, nimi, ametinimetus, allkiri.\nN\u00f5uetele vastav elektriseade peab enne turule laskmist olema varustatud vastavusm\u00e4rgiga. Vastavusm\u00e4rgi paigaldab elektriseadmele, v\u00f5i kui see pole v\u00f5imalik, siis elektriseadme pakendile, kasutusjuhendile v\u00f5i garantiidokumendile, elektriseadme tootja v\u00f5i tema volitatud esindaja.\nImportija v\u00f5ib lasta turule \u00fcksnes n\u00f5uetele vastava toote. Enne toote turule laskmist tagab importija, et:\n\n- tootja on teinud asjakohase vastavushindamise;\n- tootja on koostanud tehnilise dokumentatsiooni;\n- toode kannab n\u00f5utud vastavusm\u00e4rgist v\u00f5i m\u00e4rgiseid;\n- tootega on kaasas n\u00f5utud dokumendid;\n- tootja on t\u00e4itnud \u00f5igusaktidega s\u00e4testatud n\u00f5uded.\nImportija hoiab turuj\u00e4relevalveasutuse jaoks k\u00e4ttesaadavana E\u00dc vastavusdeklaratsiooni koopiat ning tehnilise dokumentatsiooni.\nEnne toote turul k\u00e4ttesaadavaks tegemist tuleb levitajal kontrollida, et:", "imgurl": "", "title": "Elektriseadmed | Tarbijakaitse ja Tehnilise J\u00e4relevalve Amet", "description": "Elektriseadme kasutamisel tuleb tagada inimese elu, tervise, vara ja keskkonna ohutus. Elektriseadme v\u00f5ib kasutusele v\u00f5tta, kui see vastab n\u00f5uetele, on tehniliselt korras ning kasutamiseks ohutu.", "source_url": "https://ttja.ee/ariklient/ohutus/tooted-teenused/elektriseadmed"}}, {"content": {"chunk": "- toode kannab n\u00f5utud vastavusm\u00e4rgist v\u00f5i m\u00e4rgiseid;\n- tootega on kaasas \u00f5igusaktiga n\u00f5utud dokumendid ning juhised ja ohutusteave;\n- tootja ja importija on t\u00e4itnud \u00f5igusaktidega s\u00e4testatud n\u00f5uded.\nKui levitaja arvab, et toode ei vasta kohaldatavatele n\u00f5uetele, teeb ta toote turul k\u00e4ttesaadavaks alles p\u00e4rast seda, kui toode on n\u00f5uetega vastavusse viidud. Kui toode kujutab endast ohtu, teavitab levitaja sellest tootjat v\u00f5i importijat ning turuj\u00e4relevalveasutust.\n\nElektromagnetiline \u00fchilduvus on elektriseadme v\u00f5i -paigaldise v\u00f5ime toimida rahuldavalt elektromagnetilises keskkonnas, tekitamata vastuv\u00f5etamatuid elektromagnetilisi h\u00e4iringuid teistele selles keskkonnas asuvatele seadmetele.\nElektromagnetiline h\u00e4iring on elektromagnetiline n\u00e4htus, mis v\u00f5ib halvendada elektriseadme ja -paigaldise toimimist. Elektromagnetiline h\u00e4iring v\u00f5ib olla elektromagnetiline m\u00fcra, soovimatu signaal v\u00f5i levikeskkonna muutumine.\nH\u00e4iringukindlus on elektriseadme v\u00f5i -paigaldise v\u00f5ime toimida etten\u00e4htud viisil talitluse kvaliteedi halvenemiseta elektromagnetilise h\u00e4ire korral.\nElektriseade ja -paigaldis peab olema tehnika taset arvestades kavandatud ning valmistatud nii, et selle etten\u00e4htud otstarbel kasutamisel on tagatud, et:", "imgurl": "", "title": "Elektriseadmed | Tarbijakaitse ja Tehnilise J\u00e4relevalve Amet", "description": "Elektriseadme kasutamisel tuleb tagada inimese elu, tervise, vara ja keskkonna ohutus. Elektriseadme v\u00f5ib kasutusele v\u00f5tta, kui see vastab n\u00f5uetele, on tehniliselt korras ning kasutamiseks ohutu.", "source_url": "https://ttja.ee/ariklient/ohutus/tooted-teenused/elektriseadmed"}}, {"content": {"chunk": "- tekitatavad elektromagnetilised h\u00e4iringud ei \u00fcleta taset, millest k\u00f5rgema taseme korral ei saa raadio- ja telekommunikatsiooniseadmed v\u00f5i teised elektriseadmed v\u00f5i -paigaldised talitleda etten\u00e4htud viisil;\n- neil oleks eesm\u00e4rgip\u00e4rasel kasutamisel eeldatava elektromagnetilise h\u00e4iringu kindlus, mis v\u00f5imaldab neil talitleda ilma eesm\u00e4rgip\u00e4rase kasutamise kvaliteedi vastuv\u00f5etamatu halvenemiseta.\nNendest n\u00f5uetest tulenevalt ehitatakse elektripaigaldis hea inseneritava j\u00e4rgi. See hea inseneritava dokumenteeritakse ja dokumentatsiooni tuleb hoida k\u00e4ttesaadavana kogu elektripaigaldise eluea v\u00e4ltel.\nElektromagnetilise \u00fchilduvuse n\u00f5udeid ei kohaldata elektriseadmele ja -paigaldisele, mille puhul need n\u00f5uded tulenevad m\u00f5nest muust \u00f5igusaktist.\nEestis on m\u00fc\u00fcgil mitmeid erinevaid paigalduskaableid. Paigalduskaablitele kehtivad madalpingeseadmete direktiivist tulenevad n\u00f5uded. See t\u00e4hendab, et paigalduskaabel peab vastama harmoneeritud standardites, rahvusvahelistes standardites v\u00f5i Euroopa Majanduspiirkonna liikmesriigi (kaabli tootjariigi) rahvuslikus standardis s\u00e4testatud ohutusn\u00f5uetele.\nPaigalduskaablid v\u00f5ivad olla valmistatud ka tootja tehnilisi spetsifikatsioone(standardeid) kasutades, j\u00e4rgides seejuures direktiivis toodud ohutuseesm\u00e4rke.", "imgurl": "", "title": "Elektriseadmed | Tarbijakaitse ja Tehnilise J\u00e4relevalve Amet", "description": "Elektriseadme kasutamisel tuleb tagada inimese elu, tervise, vara ja keskkonna ohutus. Elektriseadme v\u00f5ib kasutusele v\u00f5tta, kui see vastab n\u00f5uetele, on tehniliselt korras ning kasutamiseks ohutu.", "source_url": "https://ttja.ee/ariklient/ohutus/tooted-teenused/elektriseadmed"}}, {"content": {"chunk": "Paigalduskaabli valikul tuleb arvestada, et kuigi m\u00fc\u00fcgil olev kaabel vastab madalpingeseadmete direktiivi n\u00f5uetele ja v\u00f5ib seega Eestis turule lasta ning kasutada, ei pruugi see Eestis tehtavateks elektripaigaldust\u00f6\u00f6deks igal ajal sobida (nt talve periood). Eelk\u00f5ige v\u00f5ib kaabli madalaim paigaldustemperatuur olla selline, mis eeldab nii kaabli transportimisel kui ka paigaldamisel \u00fcmbrustemperatuuri pidevat j\u00e4lgimist.\nKaabli paigaldamisel tuleb elektrit\u00f6id teinud isikul j\u00e4rgida standardites EVS-HD 60364-1, EVS-HD 60364-5-51, EVS-HD 60364-5-52 ja EVS-EN 50565-1 toodud n\u00f5udeid. Samuti tuleb j\u00e4rgida paigalduskaabli tootja paigaldusjuhiseid.\nElektrit\u00f6id teinud isik peab p\u00e4rast elektrit\u00f6\u00f6 tegemist dokumentatsiooni alusel veenduma, et elektripaigaldis v\u00f5i tehtud elektrit\u00f6\u00f6 vastab n\u00f5uetele. Elektrit\u00f6\u00f6d tuleb dokumenteerida.\nViimati uuendatud 04.04.2025", "imgurl": "", "title": "Elektriseadmed | Tarbijakaitse ja Tehnilise J\u00e4relevalve Amet", "description": "Elektriseadme kasutamisel tuleb tagada inimese elu, tervise, vara ja keskkonna ohutus. Elektriseadme v\u00f5ib kasutusele v\u00f5tta, kui see vastab n\u00f5uetele, on tehniliselt korras ning kasutamiseks ohutu.", "source_url": "https://ttja.ee/ariklient/ohutus/tooted-teenused/elektriseadmed"}}]