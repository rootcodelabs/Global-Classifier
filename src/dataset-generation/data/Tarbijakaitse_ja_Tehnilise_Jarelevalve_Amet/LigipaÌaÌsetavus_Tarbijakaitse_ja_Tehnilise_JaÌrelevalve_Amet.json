[{"content": {"chunk": "Parema ligip\u00e4\u00e4setavuse tagamine \u00fchiskondlikele hoonetele ja avalikele teenustele on oluline, et tagada k\u00f5igile \u00fchiskonnagruppidele v\u00f5rdsed v\u00f5imalused \u00fchiskonnaelus osalemisel ja avalike teenuste tarbimisel. K\u00f5ige vahetumalt puudutab see erivajadusega inimesi, kellel on liikumis-, n\u00e4gemis- v\u00f5i kuulmispuue. Kuid mitte ainult. T\u00e4na keskendutakse ruumiplaneerimisel keskmisele t\u00e4iskasvanud inimesele, unustades sealjuures lapsed, vanurid, aga ka n\u00e4iteks v\u00e4ikelaste emad.\n\u00dcha enam hakkavad meie keelepruuki j\u00f5udma sellised m\u00f5isted nagu \u201euniversaalne ligip\u00e4\u00e4s\u201c, \u201ekaasav disain\u201c v\u00f5i \u201euniversaalne disain\u201c. Tegemist on viimastel aastatel aset leidnud paradigma muutusega suhtumises puudega inimeste vajadustesse, aga ka meid \u00fcmbritsevasse elukeskkonda laiemalt. Arhitektid ja insenerid l\u00e4htuvad oma loomingus \u00fcha enam v\u00f5imalikult laia kasutajagrupi vajadustele sobiva avaliku ruumi kujundamisest ehk nii\u00f6elda universaalsest ruumidisainist. On m\u00f5istetav, et ratastooli jaoks kohandatud kaldtee ja madala l\u00e4vepakuga sissep\u00e4\u00e4s on mugavad kasutada ka lapsevankrit l\u00fckkavale emale v\u00f5i reisikohvriga turistile. K\u00f5iki arvestavast ruumidisainist v\u00f5idavad seega k\u00f5ik hoone kasutajad, mitte ainult erivajadustega inimesed.", "imgurl": "", "title": "Ligip\u00e4\u00e4setavus | Tarbijakaitse ja Tehnilise J\u00e4relevalve Amet", "description": "Parema ligip\u00e4\u00e4setavuse tagamine \u00fchiskondlikele hoonetele ja avalikele teenustele on oluline, et tagada k\u00f5igile \u00fchiskonnagruppidele v\u00f5rdsed v\u00f5imalused \u00fchiskonnaelus osalemisel ja avalike teenuste tarbimisel.", "source_url": "https://ttja.ee/ariklient/ehitised-ehitamine/ligipaasetavus"}}, {"content": {"chunk": "21. m\u00e4rtsil 2012. aastal v\u00f5ttis Riigikogu vastu seaduse, millega ratifitseeris Puuetega inimeste \u00f5iguste konventsiooni. Konventsioon on \u00dcRO Peaassamblee poolt vastu v\u00f5etud 2006. aasta 13. detsembril New Yorgis ja Eesti Vabariik kirjutas sellele esmakordselt alla juba 2007. aasta 25. septembril. Konventsiooni eesm\u00e4rgiks on edendada, kaitsta ja tagada k\u00f5igi inim\u00f5iguste ja p\u00f5hivabaduste t\u00e4ielikku ja v\u00f5rdset teostamist k\u00f5igi puuetega inimeste poolt ning edendada austust nende loomup\u00e4rase v\u00e4\u00e4rikuse vastu. Konventsiooni kohaselt h\u00f5lmab puuetega inimeste m\u00f5iste isikuid, kellel on pikaajaline f\u00fc\u00fcsiline, vaimne, intellektuaalne v\u00f5i meeleline kahjustus, mis v\u00f5ib koostoimel erinevate takistustega t\u00f5kestada nende t\u00e4ielikku ja t\u00f5husat osalemist \u00fchiskonnaelus teistega v\u00f5rdsetel alustel. Juurdep\u00e4\u00e4setavust hoonetele, sealhulgas osalusriigi kohustust kehtestada miinimumn\u00f5uded ja kontrollida nende t\u00e4itmist, reguleerib konventsiooni artikkel 9.\nSiseriiklikult reguleeris kuni 01.07.2015 ligip\u00e4\u00e4setavuse valdkonda ehitusseaduse \u00a7 3 l\u00f5ike 10 alusel kehtestatud majandus- ja kommunikatsiooniministri 28.11.2002 m\u00e4\u00e4rus nr 14 \u201eN\u00f5uded liikumis-, n\u00e4gemis- ja kuulmispuudega inimeste liikumisv\u00f5imaluste tagamiseks \u00fcldkasutatavates ehitistes\u201cavaneb uues vahekaardis (https://www.riigiteataja.ee/akt/226420) (edaspidi m\u00e4\u00e4rus nr 14).", "imgurl": "", "title": "Ligip\u00e4\u00e4setavus | Tarbijakaitse ja Tehnilise J\u00e4relevalve Amet", "description": "Parema ligip\u00e4\u00e4setavuse tagamine \u00fchiskondlikele hoonetele ja avalikele teenustele on oluline, et tagada k\u00f5igile \u00fchiskonnagruppidele v\u00f5rdsed v\u00f5imalused \u00fchiskonnaelus osalemisel ja avalike teenuste tarbimisel.", "source_url": "https://ttja.ee/ariklient/ehitised-ehitamine/ligipaasetavus"}}, {"content": {"chunk": "1. juulist 2015 j\u00f5ustus uus ehitusseadustikavaneb uues vahekaardis (https://www.riigiteataja.ee/akt/105032015001) , mist\u00f5ttu muutusid kehtetuks k\u00f5ik vana ehitusseaduse alusel kehtestatud rakendusaktid. Kuid k\u00f5ik hooned, mille ehitusluba on antud v\u00e4lja ajavahemikus 01.01.2003 kuni 01.07.2015, peavad vastama tollel ajahetkel kehtinud m\u00e4\u00e4ruse nr 14 n\u00f5uetele, mist\u00f5ttu juhindub Tarbijakaitse ja Tehnilise J\u00e4relevalve Amet (TTJA) vanemate objektide \u00fcle j\u00e4relevalvet tehes just nendest n\u00f5uetest.\nUute hoonete puhul reguleerib valdkonda ettev\u00f5tlus- ja tehnoloogiaministri poolt 29.05.2018 vastu v\u00f5etud ja 03.06.2018 j\u00f5ustunud m\u00e4\u00e4rus nr 28 \u201ePuudega inimeste erivajadustest tulenevad n\u00f5uded ehitisele\u201cavaneb uues vahekaardis (https://www.riigiteataja.ee/akt/131052018055) (edaspidi m\u00e4\u00e4rus nr 28). M\u00e4\u00e4rus nr 28 on kehtestatud ehitusseadustiku \u00a7 11 l\u00f5ike 4 alusel ning kehtib k\u00f5igile uutele hoonetele, kus osutatakse avalikkusele suunatud teenust ja mis on saanud ehitusloa peale 03.06.2018.\nVanemad hooned on lubatud viia vastavusse uuema m\u00e4\u00e4ruse (m\u00e4\u00e4ruse nr 28) n\u00f5uetega, kuid lubamatu on selline olukord, kus hoone ei t\u00e4ida ei ehitus- ja kasutusloa v\u00e4ljastamisel kehtinud ega ka hiljem kehtestatud n\u00f5udeid.", "imgurl": "", "title": "Ligip\u00e4\u00e4setavus | Tarbijakaitse ja Tehnilise J\u00e4relevalve Amet", "description": "Parema ligip\u00e4\u00e4setavuse tagamine \u00fchiskondlikele hoonetele ja avalikele teenustele on oluline, et tagada k\u00f5igile \u00fchiskonnagruppidele v\u00f5rdsed v\u00f5imalused \u00fchiskonnaelus osalemisel ja avalike teenuste tarbimisel.", "source_url": "https://ttja.ee/ariklient/ehitised-ehitamine/ligipaasetavus"}}, {"content": {"chunk": "Ehitusseadustiku \u00a7 7 \u00fctleb ka seda, et ehitis tuleb projekteerida ja ehitada ning korras hoida hea tava kohaselt. Head tava tuleb j\u00e4rgida ka muus seadustikuga reguleeritud tegevuses. Seega kohustab ehitusseadustik ehitamisega seotud tegevustes arvestama puudega inimeste erivajadustega isegi siis, kui asjakohast m\u00e4\u00e4rust ei ole kehtestatud. Seega peavad k\u00f5ik objektid, mis on saanud ehitusloa ajavahemikus, mil vana ehitusseadus ja selle alusel v\u00e4lja antud rakendusaktid enam ei kehtinud ja uue ehitusseadustliku ligip\u00e4\u00e4setavust reguleerivat rakendusakti veel ei olnud vastu v\u00f5etud (01.07.2015 kuni 02.06.2018), l\u00e4htuma heast tavast, mis \u00fcldjuhul arvestab varem kokkulepitud p\u00f5him\u00f5tteid ja praktikaid.\nSeega tuleb hoonete ligip\u00e4\u00e4setavuse n\u00f5uete kontrollimisel esmalt v\u00e4lja selgitada, millise \u00f5igusakti kehtimise ajal on v\u00e4ljastatud hoone ehitusluba. \u00d5igusakti kehtetuks muutumine ei vabasta hoone omanikku vastutusest, kui projekteerimise ja ehitamise k\u00e4igus on n\u00f5udeid eiratud v\u00f5i kui ehitusloa v\u00f5i kasutusloa v\u00e4ljastamisel ei ole teostatud kohaliku omavalitsuse poolt piisavat kontrolli nende n\u00f5uete t\u00e4itmise \u00fcle.", "imgurl": "", "title": "Ligip\u00e4\u00e4setavus | Tarbijakaitse ja Tehnilise J\u00e4relevalve Amet", "description": "Parema ligip\u00e4\u00e4setavuse tagamine \u00fchiskondlikele hoonetele ja avalikele teenustele on oluline, et tagada k\u00f5igile \u00fchiskonnagruppidele v\u00f5rdsed v\u00f5imalused \u00fchiskonnaelus osalemisel ja avalike teenuste tarbimisel.", "source_url": "https://ttja.ee/ariklient/ehitised-ehitamine/ligipaasetavus"}}, {"content": {"chunk": "- kus osutatakse avalikkusele suunatud teenust;\n- asulasisene avalikult kasutatav tee ja avalikkusele ligip\u00e4\u00e4setav eratee;\n- ehitis v\u00f5i selle osa, mis planeeringu v\u00f5i projekteerimistingimuste kohaselt peab vastama puudega inimeste erivajadustest tulenevatele n\u00f5uetele.\nEhitusseadustiku \u00a7 130 lg 3 punkti 7 kohaselt teostab TTJA riiklikku j\u00e4relevalvet kasutuses oleva ehitise v\u00f5i selle osa, kus osutatakse avalikkusele suunatud teenust, puudega inimeste erivajadustest tulenevatele n\u00f5uetele vastavuse \u00fcle. TTJA p\u00f5him\u00e4\u00e4ruse \u00a7 10 kohaselt vastutab \u00a0selle j\u00e4relevalve teostamise eest TTJA ehitusosakond.\nKuni 01.07.2015 kehtinud m\u00e4\u00e4ruse (m\u00e4\u00e4rus nr 14) s\u00f5nastuse kohaselt kehtestati n\u00f5uded liikumis-, n\u00e4gemis- ja kuulmispuudega inimeste liikumisv\u00f5imaluste tagamiseks \u00fcldkasutatavates ehitistes, et tagada neile ehituslike takistusteta liikumine avalikes kohtades ja \u00fcldkasutatavates hoonetes.", "imgurl": "", "title": "Ligip\u00e4\u00e4setavus | Tarbijakaitse ja Tehnilise J\u00e4relevalve Amet", "description": "Parema ligip\u00e4\u00e4setavuse tagamine \u00fchiskondlikele hoonetele ja avalikele teenustele on oluline, et tagada k\u00f5igile \u00fchiskonnagruppidele v\u00f5rdsed v\u00f5imalused \u00fchiskonnaelus osalemisel ja avalike teenuste tarbimisel.", "source_url": "https://ttja.ee/ariklient/ehitised-ehitamine/ligipaasetavus"}}, {"content": {"chunk": "- hoone, kus osutatakse avalikkusele administratiivseid, juriidilisi, sotsiaalseid v\u00f5i muid samav\u00e4\u00e4rseid teenuseid v\u00f5i viiakse l\u00e4bi vaimulikke talitusi; osutatakse side-, liiklus- v\u00f5i parkimisteenuseid v\u00f5i kunsti- v\u00f5i teisi kultuuriteenuseid v\u00f5i spordi-, liikumis-, hobi-, puhkuse- v\u00f5i muid samav\u00e4\u00e4rseid teenuseid v\u00f5i kaubandusteenuseid v\u00f5i panga-, majutus- v\u00f5i toitlustusteenust;\n- haiglad, tervishoiu- v\u00f5i hooldeasutused v\u00f5i sarnaste asutuste oote-, vastuv\u00f5tu- ja k\u00fclastusruumid;\n- \u00f5pilastele m\u00f5eldud \u00f5ppeasutus;\n- hoone, kus paikneb kogunemiskohti v\u00f5i -ruume;\n- \u00fcldkasutatavad rajatised, mille kaudu \u00fcldkasutatavad hooned on avalikkusele k\u00e4ttesaadavad;\n- t\u00e4navad, v\u00e4ljakud, haljasalad ja m\u00e4nguv\u00e4ljakud.\nSeega tuleb vaadata, kas pakutav teenus oma olemuselt vastab m\u00f5nele eespool loetletud kriteeriumile ning kahtluse korral on v\u00f5imalik konsulteerida kohaliku omavalitsuse v\u00f5i TTJA-ga. Rusikareegel on siiski see, et k\u00f5ik teenused, mida pakutakse v\u00e4ljaspool suletud kasutajatele m\u00f5eldud gruppi v\u00f5i millele ei ole s\u00e4testatud seadusest tulenevaid piiranguid (n\u00e4iteks vanusepiirang), peavad olema v\u00f5rdselt k\u00e4ttesaadavad k\u00f5igile, sealhulgas liikumis-, n\u00e4gemis- v\u00f5i kuulmispuuet omavatele inimestele.\nN\u00f5uded hoonete ligip\u00e4\u00e4setavusele", "imgurl": "", "title": "Ligip\u00e4\u00e4setavus | Tarbijakaitse ja Tehnilise J\u00e4relevalve Amet", "description": "Parema ligip\u00e4\u00e4setavuse tagamine \u00fchiskondlikele hoonetele ja avalikele teenustele on oluline, et tagada k\u00f5igile \u00fchiskonnagruppidele v\u00f5rdsed v\u00f5imalused \u00fchiskonnaelus osalemisel ja avalike teenuste tarbimisel.", "source_url": "https://ttja.ee/ariklient/ehitised-ehitamine/ligipaasetavus"}}, {"content": {"chunk": "N\u00f5uded hoonete ligip\u00e4\u00e4setavusele\nT\u00e4psemad n\u00f5uded hoonete ligip\u00e4\u00e4setavusele on toodud m\u00e4\u00e4ruse nr 28 kolmandas peat\u00fckis. Selles on kirjeldatud hoone \u00fcldn\u00f5uded (\u00a7 17), n\u00f5uded hoonesisesele liikumisteele (\u00a7 18), uksele (\u00a7 19) ja ukse avanemisele (\u00a7 20), hoone avalikult kasutatava ruumi sisustusele ja seadmetele (\u00a7 21), puudega inimesele kohandatud ruumile majutushoones (\u00a7 22), avalikult kasutatava ruumi valgustusele (\u00a7 23), erivajadust arvestavale tualettruumile (\u00a7 24) ja pesemisruumile (\u00a7 25). Lisaks eeltoodule on vaja j\u00e4lgida k\u00f5igile ehitistele laienevaid ligip\u00e4\u00e4setavuse \u00fcldn\u00f5udeid, sealhulgas n\u00f5uded liftile (\u00a7 13), pandusele (\u00a7 14), trepile (\u00a7 15) ja k\u00e4sipuule (\u00a7 16). Eeltoodust tulenevalt kontrollib TTJA teenuse iseloomust ja hoonet\u00fc\u00fcbist l\u00e4htuvalt kuni u. 120 n\u00f5ude t\u00e4itmist avalikku teenust osutavas hoones. Ligil\u00e4hedaselt sarnane n\u00f5uete klassifikatsioon on toodud ka m\u00e4\u00e4ruses nr 14. Kuna n\u00f5uete loetelu ja kirjeldused nendes kahes \u00f5igusaktis m\u00f5nev\u00f5rra erinevad, tuleb iga juhtumi puhul v\u00f5tta aluseks m\u00e4\u00e4rus, mis kehtis ehitusloa v\u00e4ljastamise ajal.\nParema ettekujutuse n\u00f5uete loetelust saab TTJA poolt koostatud enesekontrolli lehelt, eraldi m\u00e4\u00e4ruse nr 14 n\u00f5uete ja m\u00e4\u00e4ruse nr 28 n\u00f5uete t\u00e4itmise j\u00e4lgimiseks. Ligil\u00e4hedaselt sarnane kontroll-leht on kasutusel ka TTJA ametnikul, kes viib kohapeal l\u00e4bi paikvaatlust.\nEnesekontrolli lehe t\u00e4itmisel tuleks fikseerida k\u00f5ik puudused sellisena nagu nad on, ning koostada tegevuskava ja planeerida vahendid puuduste likvideerimiseks enne, kui sellele juhib t\u00e4helepanu riiklikku j\u00e4relevalvet teostav ametiasutus.", "imgurl": "", "title": "Ligip\u00e4\u00e4setavus | Tarbijakaitse ja Tehnilise J\u00e4relevalve Amet", "description": "Parema ligip\u00e4\u00e4setavuse tagamine \u00fchiskondlikele hoonetele ja avalikele teenustele on oluline, et tagada k\u00f5igile \u00fchiskonnagruppidele v\u00f5rdsed v\u00f5imalused \u00fchiskonnaelus osalemisel ja avalike teenuste tarbimisel.", "source_url": "https://ttja.ee/ariklient/ehitised-ehitamine/ligipaasetavus"}}, {"content": {"chunk": "Vaata ka ligip\u00e4\u00e4setavuse teemalist veebiseminari ja tutvu seal n\u00e4idatud esitlustega:\n27. mail 2021 toimus infop\u00e4ev, kus tutvustati ligip\u00e4\u00e4setavuse n\u00f5udeid ja nende vajadust, r\u00e4\u00e4giti senistest ja tulevastest arengutest ligip\u00e4\u00e4setavuse valdkonnas ning peatuti p\u00f5hjalikumalt headel (ja v\u00e4hem headel) n\u00e4idetel.\nVeebiseminar \"Avalike hoonete ligip\u00e4\u00e4setavus ehk kuidas luua head ja turvalist elukeskkonda k\u00f5igile\"avaneb uues vahekaardis (https://youtu.be/Q4W86cNdKhk)\nInfop\u00e4eval ette kantud esitlused:", "imgurl": "", "title": "Ligip\u00e4\u00e4setavus | Tarbijakaitse ja Tehnilise J\u00e4relevalve Amet", "description": "Parema ligip\u00e4\u00e4setavuse tagamine \u00fchiskondlikele hoonetele ja avalikele teenustele on oluline, et tagada k\u00f5igile \u00fchiskonnagruppidele v\u00f5rdsed v\u00f5imalused \u00fchiskonnaelus osalemisel ja avalike teenuste tarbimisel.", "source_url": "https://ttja.ee/ariklient/ehitised-ehitamine/ligipaasetavus"}}, {"content": {"chunk": "Mida teha, kui TTJA on avastanud paikvaatluse k\u00e4igus puudused\nVastavalt Haldusmenetluse seaduse \u00a7 40 lg 1 ja lg 2 peab haldusorgan andma menetlusosalisele v\u00f5imaluse sobivas vormis asja kohta oma arvamuse ja vastuv\u00e4idete esitamiseks. Seet\u00f5ttu vormistab objektik\u00fclastusel osalenud TTJA ametnik peale paikvaatluse l\u00e4biviimist paikvaatlusprotokolli ja saadab selle tutvumiseks hoone kasutajale, omanikule v\u00f5i haldusettev\u00f5ttele s\u00f5ltuvalt sellest, kelle p\u00e4devuses on hoone v\u00f5i hooneosa vastavusseviimine seadusega. Paikvaatlusprotokollile palutakse esitada oma arvamus, vajadusel vastuv\u00e4ide ning tegevuskava koos t\u00e4htaegadega tuvastatud puuduste k\u00f5rvaldamiseks.\nJ\u00e4relevalvemenetluse algatamise ja paikvaatlusprotokolli esitamisega ei tee TTJA kohe ettekirjutust. Kuna hoonete omanikud on enamasti huvitatud puuduste k\u00f5rvaldamisest, siis ei ole sunni rakendamine alati p\u00f5hjendatud. Kui j\u00e4relevalveametniku ja hoone omaniku v\u00f5i haldaja vahel saavutatakse kokkulepe puuduste likvideerimiseks m\u00f5istliku aja jooksul ning kui sellest kokkuleppest kinni peetakse, siis l\u00f5petatakse j\u00e4relevalvemementlus peale vajalike t\u00f6\u00f6de elluviimist, mille kohta saadetakse menetlusosalisele ka vastav teade. Kui kokkulepet m\u00f5istliku aja jooksul puuduste likvideerimise osas ei saavutata v\u00f5i ei peeta sellest kokkuleppest kinni, on TTJA-l Korrakaitseseaduse \u00a7 28 l\u00f5ike 1 kohaselt \u00f5igus ettekirjutuse tegemiseks v\u00f5i haldussunnivahendite kohaldamiseks.", "imgurl": "", "title": "Ligip\u00e4\u00e4setavus | Tarbijakaitse ja Tehnilise J\u00e4relevalve Amet", "description": "Parema ligip\u00e4\u00e4setavuse tagamine \u00fchiskondlikele hoonetele ja avalikele teenustele on oluline, et tagada k\u00f5igile \u00fchiskonnagruppidele v\u00f5rdsed v\u00f5imalused \u00fchiskonnaelus osalemisel ja avalike teenuste tarbimisel.", "source_url": "https://ttja.ee/ariklient/ehitised-ehitamine/ligipaasetavus"}}, {"content": {"chunk": "Korrakaitseseaduse \u00a7 28 lg 2 ja ehitusseadustiku \u00a7 133 kohaselt on ettekirjutuse m\u00e4\u00e4ratud t\u00e4htajaks t\u00e4itmata j\u00e4tmise eest ette n\u00e4htud sunniraha igakordse kohaldamise \u00fclemm\u00e4\u00e4r f\u00fc\u00fcsilisele isikule 6400 ja juriidilisele isikule 64 000 eurot.\nMillised on valdkonna tulevikuv\u00e4ljavaated\nViimasel paaril aastak\u00fcmnel on ligip\u00e4\u00e4setavuse osas \u00fchiskonna suhtumine tervikuna muutunud. T\u00e4na ei r\u00e4\u00e4gi me ainult vajadusest tagada ligip\u00e4\u00e4s puudega inimestele, vaid \u00fcha enam l\u00e4htume p\u00f5him\u00f5ttest, et hooned peavad olema ligip\u00e4\u00e4setavad ja mugavalt kasutatavad absoluutselt k\u00f5igi \u00fchiskonnaliikmete jaoks. Laste, vanurite ja erivajadustega inimeste osakaal moodustab meie elanikkonnast m\u00e4rkimisv\u00e4\u00e4rse osa. \u00dcle 65-aastaste inimeste seas on ligikaudu 62% neid, kelle igap\u00e4evased tegevused on mingil m\u00e4\u00e4ral piiratud. Kuid elukeskkonna kujundamisel on pikka aega l\u00e4htutud \u00fcksnes \u201ekeskmisest\u201c inimesest, kes on t\u00e4ies eluj\u00f5us, suudab avalikus ruumis olevate takistuste vahel kergesti orienteeruda ega vaja k\u00f5rvalist abistamist.\nMeie rahvastik vananeb t\u00e4nu elukvaliteedi paranemisele ja madalale s\u00fcndivusele mitte ainult Eestis, vaid k\u00f5ikjal maailmas. Aastaks 2050 on prognoositud, et \u00fcle 65-aastaseid on 105 tuhat inimest t\u00e4nasest rohkem. Eluea pikenemine tingib vajaduse korrigeerida igap\u00e4evast elukeskkonda ja lihtsustada teenuste k\u00e4ttesaadavust. Kui me t\u00e4na ei loo paremini ligip\u00e4\u00e4setavat avalikku ruumi, peame olema tulevikus valmis maksma suuremat l\u00f5ivu sotsiaaltoetuste ja k\u00e4ttesaamatuks j\u00e4\u00e4vatelt teenustelt laekumata maksude n\u00e4ol.", "imgurl": "", "title": "Ligip\u00e4\u00e4setavus | Tarbijakaitse ja Tehnilise J\u00e4relevalve Amet", "description": "Parema ligip\u00e4\u00e4setavuse tagamine \u00fchiskondlikele hoonetele ja avalikele teenustele on oluline, et tagada k\u00f5igile \u00fchiskonnagruppidele v\u00f5rdsed v\u00f5imalused \u00fchiskonnaelus osalemisel ja avalike teenuste tarbimisel.", "source_url": "https://ttja.ee/ariklient/ehitised-ehitamine/ligipaasetavus"}}, {"content": {"chunk": "Inimeste v\u00f5imekus ja toimetulek v\u00f5ivad ajas v\u00e4ga kiiresti muutuda. V\u00e4iksema trauma tagaj\u00e4rjel v\u00f5ib meist iga\u00fchel tekkida kasv\u00f5i ajutine vajadus kasutada liikumiseks karkusid v\u00f5i ratastooli. Lisaks ratastoolile peab saama hoonesse ka lapsevankri, reisikohvri, ostuk\u00e4ru v\u00f5i kergliikuriga. K\u00e4sipuust leiab tuge nii laps kui eakas inimene. Lifti ei kasuta korruste vahel liikumiseks mitte ainult ratastoolikasutaja, vaid k\u00f5ik, kellel on raske treppidest liikuda. Seet\u00f5ttu on avaliku ruumi kujundamisel \u00fcha enam l\u00e4htutud universaalse, k\u00f5iki kaasava disaini p\u00f5him\u00f5ttest. Me k\u00f5ik soovime, et meid \u00fcmbritsevas keskkonnas esineks v\u00f5imalikult v\u00e4he takistusi meie igap\u00e4evatoimetuste elluviimisel.\n26. septembril 2019 otsustas Vabariigi Valitsus luua ligip\u00e4\u00e4setavuse rakker\u00fchma, kelle \u00fclesanne on esitada 2021. aasta suveks valitsusele oma ettepanekud. Suurem eesm\u00e4rk on luua ligip\u00e4\u00e4setav Eesti aastaks 2035. Rakker\u00fchma t\u00f6\u00f6s osalevad v\u00e4ga paljude riigiasutuste (sh TTJA), mittetulundus\u00fchingute ja avaliku ruumi kujundamise eest vastutavate asutuste ja organisatsioonide esindajad. \u00dcldine suund l\u00e4htub maailmas levinud trendidest, et avalik ruum kuulub k\u00f5igile ning k\u00f5igil \u00fchiskonnaliikmetel on \u00f5igus tunda ennast seal mugavalt.\nViimati uuendatud 03.06.2021", "imgurl": "", "title": "Ligip\u00e4\u00e4setavus | Tarbijakaitse ja Tehnilise J\u00e4relevalve Amet", "description": "Parema ligip\u00e4\u00e4setavuse tagamine \u00fchiskondlikele hoonetele ja avalikele teenustele on oluline, et tagada k\u00f5igile \u00fchiskonnagruppidele v\u00f5rdsed v\u00f5imalused \u00fchiskonnaelus osalemisel ja avalike teenuste tarbimisel.", "source_url": "https://ttja.ee/ariklient/ehitised-ehitamine/ligipaasetavus"}}]