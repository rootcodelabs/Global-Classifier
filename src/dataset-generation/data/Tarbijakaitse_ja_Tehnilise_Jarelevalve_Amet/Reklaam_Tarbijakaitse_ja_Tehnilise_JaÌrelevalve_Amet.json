[{"content": {"chunk": "Reklaami p\u00f5hin\u00f5uete j\u00e4rgi peab reklaam tavalise t\u00e4helepanu korral olema selgelt eristatav muust teabest. Selle sisu, kujundus ja esitlusviis peavad olema sellised, et m\u00f5istad, et \u00a0tegemist on reklaamiga.\nReklaamist peab Sulle selguma reklaami tellija nimi, kaubam\u00e4rk v\u00f5i domeeninimi. Juhul kui reklaam avalikustatakse etapiviisiliselt, siis peab eeltoodu reklaamis sisalduma 15. p\u00e4evast reklaami esimese etapi avalikustamisest arvates.\nReklaam ei tohi muu hulgas:\n\n- olla vastuolus heade kommete ja tavadega;\n- kutsuda Sind \u00fcles k\u00e4ituma \u00f5igusvastaselt v\u00f5i rikkuma \u00fcldisi moraalinorme;\n- kutsuda Sind \u00fcles v\u00e4givaldsele k\u00e4itumisele v\u00f5i \u00f5hutada v\u00e4givalla kasutamist;\n- kutsuda \u00fcles Sinu tervist ega keskkonda kahjustavale tegevusele;\n- soodustada reaalsusele mittevastava ohutustunde tekkimist v\u00f5i ohtlikku k\u00e4itumist;\n- tugineda Sinu ebausul ega kasutada \u00e4ra reklaami sihtgrupi vanusest tulenevat kergeusklikkust;\n- esitada valeteavet;\n- v\u00e4ita ega j\u00e4tta muljet, et kaubal v\u00f5i teenusel on eriomadused, kui sellised omadused on iseloomulikud k\u00f5igile samalaadsetele kaupadele v\u00f5i sama liiki teenustele.\nT\u00e4psem loetelu, milline reklaam olla ei tohi, on leitav reklaamiseaduseavaneb uues vahekaardis (https://www.riigiteataja.ee/akt/101072020013) \u00a7 3 l\u00f5ikes 4.\nEksitav reklaam on keelatud.\nEksitavaks loetakse reklaami eelk\u00f5ige siis, kui see annab Sulle eksitavat teavet kauba v\u00f5i teenuse:", "imgurl": "", "title": "Reklaam | Tarbijakaitse ja Tehnilise J\u00e4relevalve Amet", "description": "Reklaam on igasugune avalikustatud teave toodete, teenuste v\u00f5i \u00fcrituste kohta.", "source_url": "https://ttja.ee/eraklient/tarbija-oigused/tarbija-oigused-ja-kohustused/reklaam"}}, {"content": {"chunk": "- k\u00e4ttesaadavuse, koguse, koostise, kasutamisk\u00f5lblikkuse, lisatarvikute olemasolu, tehniliste andmete, kasutamise ja hoidmisega seotud riskide, valmistamise, varumise v\u00f5i osutamise viisi ja aja, tootmispaiga v\u00f5i p\u00e4ritolumaa kohta;\n- kasutusotstarbe ja kasutamisest saadava tulu kohta;\n- hinna ja tasumistingimuste kohta;\n- vahetamise, tagastamise, remondi, hoolduse ja garantii tingimuste kohta;\n- kauba tootja v\u00f5i teenuse osutaja, tema tegevusala ja kvalifikatsiooni jms kohta.\nErinevate kaupade ja teenuste reklaamile kehtivad erinevad piirangud.\nPea meeles!\n\n- Kui kaupleja v\u00f5i teenusepakkuja kasutas Sinuga tehingu tegemisel ebaausat kauplemisv\u00f5tet, sealhulgas eksitavat reklaami, ei too see iseenesest kaasa tehingu t\u00fchisust. Kui oled ebaausa kauplemisv\u00f5tte t\u00f5ttu kahju kannatanud, v\u00f5id oma lepinguliste \u00f5iguste kaitseks esitada hagi kohtusse v\u00f5i p\u00f6\u00f6rduda tarbijavaidluste komisjoni poole.\n- Teavita kindlasti kaupleja v\u00f5i teenusepakkuja n\u00f5uetele mitte vastavast reklaamist Tarbijakaitse ja Tehnilise J\u00e4relevalve Ametit, kellel on \u00f5igus kohustada kauplejat reklaamid eemaldama v\u00f5i seadusega koosk\u00f5lla viima.\nViimati uuendatud 09.02.2021", "imgurl": "", "title": "Reklaam | Tarbijakaitse ja Tehnilise J\u00e4relevalve Amet", "description": "Reklaam on igasugune avalikustatud teave toodete, teenuste v\u00f5i \u00fcrituste kohta.", "source_url": "https://ttja.ee/eraklient/tarbija-oigused/tarbija-oigused-ja-kohustused/reklaam"}}]