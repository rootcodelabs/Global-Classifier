[{"content": {"chunk": "Piiri\u00fcleste ostude puhul tasub teada, et:\n\n- Euroopa Liidus (EL) ja Euroopa Majanduspiirkonna riikides (sh Norra ja Island) on tarbijatele kehtestatud sarnane kaitsetase.\n- Tarbijal on \u00f5igus esitada kaebus kaubal ilmnenud puuduste kohta v\u00e4hemalt kahe aasta jooksul alates ostukuup\u00e4evast. Kaebuse esitamiseks on vajalik ostu t\u00f5endav dokument, nt ostut\u0161ekk v\u00f5i maksekorralduse v\u00e4ljav\u00f5te.\n- Kui kaubal ilmneb defekt \u00fche aasta jooksul alates ostust, eeldatakse, et defekt eksisteeris juba ostuhetkel (v.a kui m\u00fc\u00fcja t\u00f5estab vastupidist).\n- P\u00e4rast aasta m\u00f6\u00f6dumist v\u00f5ib m\u00fc\u00fcja paluda tarbijal t\u00f5endada, et kaubal ilmnenud defekt on tootmisviga, mitte toote valest kasutamisest tingitud probleem.\nSoovitatavad sammud kauba puuduse ilmnemisel:\n\n- L\u00f5peta toote kasutamine ja otsi \u00fcles ostu t\u00f5endavad dokumendid (nt ostut\u0161ekk, garantiitalong).\n- Esitage kaebus m\u00fc\u00fcjale kirjalikult, lisades koopiad ostudokumentidest.\n- Kui tegemist on levinud kaubam\u00e4rgiga (nt elektroonika), v\u00f5ivad m\u00fc\u00fcja esindused olla olemas ka Eestis, v\u00f5imaldades lahendada probleemi kohapeal.\n- Ole valmis selleks, et ka teisest liikmesriigist ostetud kaupade puhul on m\u00fc\u00fcjal \u00f5igus asja \u00fcle vaadata.\n- Lepi m\u00fc\u00fcjaga kokku toote tagastamise viisis.\n- Puudusega toote puhul on m\u00fc\u00fcjal kohustus kanda k\u00f5ik probleemi lahendamisega seotud kulud, n\u00e4iteks transpordikulud.\n- Kui m\u00fc\u00fcja pakub lahendust, kaaluge, kas see on teie jaoks aktsepteeritav.\n\nTarbijana on \u00f5igus n\u00f5uda:", "imgurl": "", "title": "Ostmine v\u00e4lismaalt | Tarbijakaitse ja Tehnilise J\u00e4relevalve Amet", "description": "V\u00e4lismaal reisides ostetakse sageli kaupu nii endale kui ka teistele. Kui v\u00e4lisriigist ostetud kaup osutub defektseks, on oluline olla teadlik oma \u00f5igustest ja v\u00f5imalikest sammudest olukorra lahendamiseks.", "source_url": "https://ttja.ee/eraklient/tarbija-oigused/kaubandus/ostmine-valismaalt"}}, {"content": {"chunk": "Tarbijana on \u00f5igus n\u00f5uda:\n\n- Defekti tasuta k\u00f5rvaldamist (parandust) v\u00f5i kauba asendamist.\n- Lepingu l\u00f5petamist ja ostusumma tagastamist v\u00f5i hinna alandamist, kui toote parandamine v\u00f5i asendamine ei ole v\u00f5imalik v\u00f5i on ebam\u00f5istlikult kallis.\n\nPea meeles!\n\n- Kuigi m\u00f5ne EL-i riigi seadusandlus v\u00f5ib anda Sulle tarbijana k\u00f5rgema kaitstuse taseme, on EL-i \u00f5igusaktidega kehtestatud madalaim tarbija \u00f5iguste tase, millega saad igas liikmesriigis kindlasti arvestada.\n- EL-i liikmesriikides v\u00f5id kaupade ostmisel arvestada v\u00e4hemalt kaheaastase pretensiooni esitamise \u00f5igusega. Lisaks sellele v\u00f5ivad kauplejad pakkuda ka muid m\u00fc\u00fcgigarantiisid, kuid \u00fcheski EL-i riigis ei saa kommertsgarantii muuta ega v\u00e4hendada Sinu \u00fclaltoodud p\u00f5hi\u00f5igusi.\n- Kui firmal, kust puudusega kauba ostsid, on Eestis esindus, siis enne Eestis garantiiremondi kasuks otsustamist uuri v\u00e4ga p\u00f5hjalikult, millistel tingimustel seda teenust osutatakse.\n- \nKui oled ostnud kauba v\u00f5i teenuse kolmandatest riikidest, siis ei saa EL-i tarbija n\u00f5ustamiskeskus Sind paraku aidata.\nViimati uuendatud 01.11.2024", "imgurl": "", "title": "Ostmine v\u00e4lismaalt | Tarbijakaitse ja Tehnilise J\u00e4relevalve Amet", "description": "V\u00e4lismaal reisides ostetakse sageli kaupu nii endale kui ka teistele. Kui v\u00e4lisriigist ostetud kaup osutub defektseks, on oluline olla teadlik oma \u00f5igustest ja v\u00f5imalikest sammudest olukorra lahendamiseks.", "source_url": "https://ttja.ee/eraklient/tarbija-oigused/kaubandus/ostmine-valismaalt"}}]