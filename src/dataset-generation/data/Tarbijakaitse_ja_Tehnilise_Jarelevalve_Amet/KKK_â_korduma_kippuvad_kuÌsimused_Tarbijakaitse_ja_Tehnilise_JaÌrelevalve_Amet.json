[{"content": {"chunk": "Ka olemasolev raudtee saab pidevalt investeeringuid, et s\u00f5idukiirusi t\u00f5sta. Siiski, selleks, et kujundada olemasolev raudtee samadele parameetritele, nagu RB puhul anal\u00fc\u00fcside ja uuringute tulemusel k\u00f5ige m\u00f5istlikumaks osutus, tasub m\u00f5ista, et olemasoleva trassi \u00fcmberehitus, sh. kurvide sirgemaks tegemine, teise r\u00f6\u00f6papaari lisamine ja elektrifitseerimine, lisaks raudteeturvangus\u00fcsteemi lisamine, kujuneks tehtud anal\u00fc\u00fcside hinnangul aga kallimaks. Lisaks tuleb arvestada, et Tartu ja Valga kaudu mineva trassi puhul ei ole v\u00f5imalik kasutada samadel alustel ja samas mahus Euroopa \u00fchendamise rahastu toetust.\nRaudtee, nii rahvusvaheline kiire, kui ka kohalik, m\u00e4ngivad \u00fcldises transpordiv\u00f5rgustikus oma rolli ning vajavad pidevalt arendamist, et moodustuv v\u00f5rgustik tagaks parimad ja m\u00f5istlike kuludega liikumisv\u00f5imalused nii l\u00e4hedale kui kaugele.", "imgurl": "", "title": "KKK \u2013 korduma kippuvad k\u00fcsimused | Tarbijakaitse ja Tehnilise J\u00e4relevalve Amet", "description": "Siit leiad korduma kippuvad k\u00fcsimused Rail Balticu projekti kohta ning meie vastused nendele k\u00fcsimustele.", "source_url": "https://ttja.ee/eraklient/rail-baltic/kkk-korduma-kippuvad-kusimused"}}, {"content": {"chunk": "Kui me r\u00e4\u00e4gime konkreetselt praeguses koridoris olemasolevast Tallinn-P\u00e4rnu raudteest, siis ka selle kasutatavust RB jaoks on anal\u00fc\u00fcsitud nii AECOM-i t\u00f6\u00f6s. Eelprojekti koostamise k\u00e4igus on hinnatud R\u00f6a ja P\u00e4rnu vahelise l\u00f5igu kasutatavust 2013. aastal valminud uuringu \u201cOlemasoleva raudtee koridori kasutamise v\u00f5imalikkus Rail Baltica raudtee trassi koridori asukohana\u201d k\u00e4igus. Uuringu tulemusena on j\u00f5utud j\u00e4reldusele, et olemasoleva koridori kasutamine on kallim, kuna vajab rohkelt \u00fcmberehitusi ning ehitatav raudtee oleks pikem kui maakonnaplaneeringutes kokku lepitud uus trass. Olemasolevasse koridori ehitamine ei v\u00f5imaldaks v\u00e4ltida Natura 2000 alasid ning n\u00f5uaks rohkem \u00fcmberkorraldusi (hoonestuse paiknemine olemasoleva koridori k\u00f5rval ning nende lammutamine, rohkem tehnov\u00f5rkude \u00fcmbert\u00f5stmisi jne).\nTrassivariantide v\u00e4ljat\u00f6\u00f6tamisel arvestati peamiselt j\u00e4rgmisi aspekte:", "imgurl": "", "title": "KKK \u2013 korduma kippuvad k\u00fcsimused | Tarbijakaitse ja Tehnilise J\u00e4relevalve Amet", "description": "Siit leiad korduma kippuvad k\u00fcsimused Rail Balticu projekti kohta ning meie vastused nendele k\u00fcsimustele.", "source_url": "https://ttja.ee/eraklient/rail-baltic/kkk-korduma-kippuvad-kusimused"}}, {"content": {"chunk": "- asukohta elamualade suhtes (puhvriks v\u00e4hemalt 500 meetrit);\n- asukohta Natura alade, kaitsealade ning kaitsealuste liikide elupaikade suhtes;\n- asukohta kalmistute, muinsuskaitsealade ja \u2013objektide suhtes;\n- trassi tehnilist sobivust;\n- maksumust ja sotsiaalmajanduslikku kulu.\nHinnatud kriteeriumite p\u00f5hjal pakuti v\u00e4lja trassivariante, mille puhul oli k\u00f5ikide hinnatavate m\u00f5jude l\u00f5ikes negatiivne efekt k\u00f5ige v\u00e4iksem. Seejuures anal\u00fc\u00fcsiti esmalt ka trassivariante, mis liikusid l\u00e4bi Tartu. Ekspertide anal\u00fc\u00fcs n\u00e4itas, et \u00fchelt poolt l\u00e4inuks Tartu kaudu raudteetrassi rajamine m\u00e4rkimisv\u00e4\u00e4rselt kallimaks ja teisalt m\u00f5jutanuks rohkem nii loodust kui inimeste elukorraldust. Seega valiti loodust ja inimkeskkonda s\u00e4\u00e4stvam ning l\u00fchem trass l\u00e4bi Harju-, Rapla- ja P\u00e4rnumaa.\n\nTrassivariantide visandamisel oli algusest peale eesm\u00e4rgiks v\u00e4ltida hoonestusalasid. K\u00fcll on t\u00f5en\u00e4oline, et raudtee pikendab m\u00f5nes piirkonnas harjumusp\u00e4raseid teekondi. Raudtee poolt p\u00f5hjustatava nn barj\u00e4\u00e4riefekti leevendamiseks rajatakse piisavalt alt- ja \u00fclep\u00e4\u00e4se sh kergliiklusteid ja juurdep\u00e4\u00e4se p\u00f5llumajandus- ja metsamajandusmaadele. T\u00e4psemate lahenduste v\u00e4ljat\u00f6\u00f6tamisel arvestatakse kohalike inimeste tagasisidet tegelike vajaduste osas. Eelk\u00f5ige l\u00e4htutakse sellest, et s\u00e4iliks avalike teenuste k\u00e4ttesaadavus, kogukonna sidusus ja turvalisus. Raudtee ehitaja vastutab kohalikke teede seisukorra eest ehituse ajal ja peab tagama nende ehitusele eelneva seisukorra taastamise ehituse l\u00f5ppedes.", "imgurl": "", "title": "KKK \u2013 korduma kippuvad k\u00fcsimused | Tarbijakaitse ja Tehnilise J\u00e4relevalve Amet", "description": "Siit leiad korduma kippuvad k\u00fcsimused Rail Balticu projekti kohta ning meie vastused nendele k\u00fcsimustele.", "source_url": "https://ttja.ee/eraklient/rail-baltic/kkk-korduma-kippuvad-kusimused"}}, {"content": {"chunk": "- S\u00fcgis 2016- jaanuar 2017 - Rail Balticu maakonnaplaneeringute avalikud arutelud\n- 2017 - alustatakse l\u00e4bir\u00e4\u00e4kimisi raudtee rajamiseks vajalike maade omandamiseks\n- Kevad 2018 - valmib raudtee eelprojekti Eesti osa t\u00e4ies mahus\n- 2018 - algab raudtee tehniline projekteerimine k\u00f5igis riikides\n- 2019 - algab Eesti reisiterminalide projekteerimine\n- 2019 - algab raudtee p\u00f5hitrassi objektide ehitamine\n- 2023 - algab raudtee p\u00f5histrassi ehitamine\n- 2025 - raudtee ehitust\u00f6\u00f6d on l\u00f5ppenud ja algab testperiood\n- 2026 - algab liiklus uuel raudteel\nEhitusseadustiku kohaselt kui eeln\u00f5u v\u00f5i taotluse kohta esitatakse koosk\u00f5lastamise v\u00f5i arvamuste avaldamise k\u00e4igus m\u00e4rkusi, v\u00f5tab p\u00e4dev asutus neid asjakohaselt arvesse v\u00f5i p\u00f5hjendab arvestamata j\u00e4tmist. Kinnisasja avalikes huvides omandamise seaduse (edaspidi KAHOS) \u00a7 4 l\u00f5ike 1 punkti 7 kohaselt on kinnisasja lubatud omandada avaliku raudtee taristu ehitamiseks. KAHOS \u00a7 2 l\u00f5ige 1 s\u00e4testab, et kinnisasja avalikes huvides omandamine, sealhulgas sundv\u00f5\u00f5randamine, on kinnisasja omandamine \u00fcldistes huvides \u00f5iglase ja kohese h\u00fcvitise eest. Kinnisasi omandatakse kokkuleppel omanikuga v\u00f5i sundv\u00f5\u00f5randatakse, kui omanikuga kokkulepet ei saavutata.", "imgurl": "", "title": "KKK \u2013 korduma kippuvad k\u00fcsimused | Tarbijakaitse ja Tehnilise J\u00e4relevalve Amet", "description": "Siit leiad korduma kippuvad k\u00fcsimused Rail Balticu projekti kohta ning meie vastused nendele k\u00fcsimustele.", "source_url": "https://ttja.ee/eraklient/rail-baltic/kkk-korduma-kippuvad-kusimused"}}, {"content": {"chunk": "Rail Balticu trassikoridori alla j\u00e4\u00e4vate maade suhtes on toetuste taotlemise piirangud s\u00e4testatud \u00fcksnes pikaajaliste kohustustega seotud pindalap\u00f5histe toetuste m\u00e4\u00e4rustes. Piiranguid ei ole \u00fcheaastaste pindalap\u00f5histe toetuste taotlemisel. 5-aastaste kohustustega seotud pindalap\u00f5histe toetuste m\u00e4\u00e4ruste kohaselt ei v\u00f5i alates 2017. aastast suurendada kohustust sellise maa arvelt, mis Harju, Rapla ja P\u00e4rnu maakonnas algatatud maakonnaplaneeringu kohaselt m\u00e4\u00e4ratakse Rail Balticu raudtee trassikoridori asukohaks. Seega on v\u00f5imalik taotleda \u00fchtset pindalatoetust (\u00dcPT) ning kliimat ja keskkonda s\u00e4\u00e4stvate p\u00f5llumajandustavade toetust (ROH) kuid pole v\u00f5imalik taotleda mahep\u00f5llumajandusega j\u00e4tkamise toetust (MAH).\nP\u00f5hiprojekt valmib l\u00f5iguti erinevatel aegadel ja sellest s\u00f5ltuvad ka maade omandamise toimingud. \u00a0Maa-amet alustab Majandus ja Kommunikatsiooniministeeriumi korraldusel l\u00e4bir\u00e4\u00e4kimisi maade omandamiseks peale p\u00f5hiprojekti valmimist ja v\u00f5tab ise maaomanikega \u00fchendust. Praeguse seisuga on Maa-amet maade omandamisel v\u00f5imalusel ka kinnisasjade vahetamisi l\u00e4bi viinud ja maaomaniku soovi korral seda ka kaalutakse.", "imgurl": "", "title": "KKK \u2013 korduma kippuvad k\u00fcsimused | Tarbijakaitse ja Tehnilise J\u00e4relevalve Amet", "description": "Siit leiad korduma kippuvad k\u00fcsimused Rail Balticu projekti kohta ning meie vastused nendele k\u00fcsimustele.", "source_url": "https://ttja.ee/eraklient/rail-baltic/kkk-korduma-kippuvad-kusimused"}}, {"content": {"chunk": "\u00d6koduktidega piirnevate maade osas riiklikke piiranguid m\u00e4\u00e4ratletud ei ole, kuid palume maaomanikelt m\u00f5istvat suhtumist ning peale \u00f6kodukti valmimist looduse elurikkuse s\u00e4ilimise nimel \u00f6kodukti l\u00e4hialas ulatuslikke raieid mitte teha. Olemasoleva olukorra s\u00e4ilitamine on vajalik, et loomadel oleks v\u00f5imalik harjuda muudatusega, mida Rail Baltic endaga kaasa toob ning leevendusmeetmetena rajatud \u00f6koduktide ja tunnelitega piirnev maa soodustaks raudtee \u00fcletuskohtade kasutusele v\u00f5tmist.\nRail Baltic projekti raames on kohustus tagada juurdep\u00e4\u00e4s \u00a0kinnistule, kui projekti realiseerimise t\u00f5ttu olemasolev juurdep\u00e4\u00e4sutee l\u00f5igatakse l\u00e4bi v\u00f5i olemasolevad juurdep\u00e4\u00e4su tingimused oluliselt halvenevad. Lisaks avaliku juurdep\u00e4\u00e4sutee funktsioonile v\u00f5ivad osad teed kasutust leida ka muul otstarbel (n\u00e4iteks raudtee hooldusteena).\nTaristu rajamisel planeeritakse kohe alguses ka m\u00fcra leevendajad. T\u00e4psemad tehnilised lahendused selguvad projekteerimisfaasis, muuhulgas kasutatakse m\u00fcra leevendajana ka k\u00f5rghaljastust. M\u00fcrat\u00f5kkeid rajatakse juba ehitusfaasis, et v\u00e4hendada ehitust\u00f6\u00f6de tekitatavat m\u00fcra.", "imgurl": "", "title": "KKK \u2013 korduma kippuvad k\u00fcsimused | Tarbijakaitse ja Tehnilise J\u00e4relevalve Amet", "description": "Siit leiad korduma kippuvad k\u00fcsimused Rail Balticu projekti kohta ning meie vastused nendele k\u00fcsimustele.", "source_url": "https://ttja.ee/eraklient/rail-baltic/kkk-korduma-kippuvad-kusimused"}}, {"content": {"chunk": "Rail Balticu taristu on uuem ja kvaliteetsem kui t\u00e4nasel Eesti raudteel, mist\u00f5ttu tekib ka m\u00fcra ja vibratsiooni oluliselt v\u00e4hem. T\u00e4ielikku vaikust ei taga siiski ka uus taristu ja kvaliteetne m\u00fcrat\u00f5ke. Planeeritava tegevusega kaasneva m\u00fcra hindamisel v\u00f5etakse aluseks Eestis kehtivad m\u00fcra normtasemed (sotsiaalministri 04.03.2002 m\u00e4\u00e4rus nr 42 m\u00e4\u00e4ruse \"M\u00fcra normtasemed elu- ja puhkealal, elamutes ning \u00fchiskasutusega hoonetes ja m\u00fcrataseme m\u00f5\u00f5tmise meetodid\"), mis l\u00e4htuvad inimese tervise kaitsest ning h\u00e4iringute minimeerimisest. Maapiirkondades v\u00f5etakse aluseks rangemad normv\u00e4\u00e4rtused kui linnakeskkonnas, kus m\u00fcrah\u00e4iring juba esineb.\nVibratsiooni leevendamiseks kasutatakse n\u00e4iteks pinnase kuivendamist, vibratsioonimatte ning muid tehnilisi lahendusi, mis v\u00e4hendavad vibratsiooni \u00fclekannet r\u00f6\u00f6bastelt maapinnale. Tuleb siiski arvestada, et Rail Baltica taristu on uuem ja kvaliteetsem kui t\u00e4nasel Eesti raudteel, mist\u00f5ttu tekib ka m\u00fcra ja vibratsiooni v\u00e4hem.\nVibratsiooni tasemed elamualade juures tuleb tagada vastavalt sotsiaalministri 01.06.2002 m\u00e4\u00e4rusele nr 78 \u201eVibratsiooni piirv\u00e4\u00e4rtused elamutes ja \u00fchiskasutusega hoonetes ning vibratsiooni m\u00f5\u00f5tmise meetodid\". Vibratsiooni m\u00f5juala on \u00fcldjuhul 30-50 meetrit, erandjuhtudel kuni 100 meetrit. Normv\u00e4\u00e4rtuste eeldataval \u00fcletamisel v\u00f5etakse kasutusele vibratsiooni levikut takistavad meetmed.", "imgurl": "", "title": "KKK \u2013 korduma kippuvad k\u00fcsimused | Tarbijakaitse ja Tehnilise J\u00e4relevalve Amet", "description": "Siit leiad korduma kippuvad k\u00fcsimused Rail Balticu projekti kohta ning meie vastused nendele k\u00fcsimustele.", "source_url": "https://ttja.ee/eraklient/rail-baltic/kkk-korduma-kippuvad-kusimused"}}, {"content": {"chunk": "Seaduse kohaselt v\u00f5ib raudtee kaitsev\u00f6\u00f6ndis rajada maaparanduss\u00fcsteeme, kaevandada maavara, teha kaevet\u00f6id, metsaraiet v\u00f5i muud looduskeskkonda muutvat t\u00f6\u00f6d, toota ja ladustada kergestis\u00fcttivaid aineid ja l\u00f5hkematerjali ainult Tarbijakaitse ja Tehnilise J\u00e4relevalve Ameti ja vastava infrastruktuuri-ettev\u00f5tja v\u00f5i raudtee omaniku v\u00f5i valdaja eelneval kirjalikul n\u00f5usolekul. T\u00e4iendavaid piiranguid raudteeseadus ei sea. Otsest seadusest tulenevat puude k\u00f5rguse regulatsiooni n\u00e4iteks ei ole, k\u00fcll v\u00f5ib ohu tekkimisel n\u00f5uda metsa raadamist. Samuti ei ole piiranguid p\u00f5llumajanduslikule tegevusele kaitsev\u00f6\u00f6ndis.\nViimati uuendatud 10.09.2021", "imgurl": "", "title": "KKK \u2013 korduma kippuvad k\u00fcsimused | Tarbijakaitse ja Tehnilise J\u00e4relevalve Amet", "description": "Siit leiad korduma kippuvad k\u00fcsimused Rail Balticu projekti kohta ning meie vastused nendele k\u00fcsimustele.", "source_url": "https://ttja.ee/eraklient/rail-baltic/kkk-korduma-kippuvad-kusimused"}}]