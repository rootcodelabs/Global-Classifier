[{"content": {"chunk": "T\u00e4pset t\u00f5stuste arvu, mis on Eestis t\u00e4na kasutusel, ei ole teada. Valdkonnaga seotud ettev\u00f5tjad on arvanud et see arv \u00fcletab 100 000 \u00fchikut ja v\u00f5ib k\u00fc\u00fcndida isegi kuni poole miljoni ukseni. Sellise hulga seadmete ohutuse tagamine ei ole kerge \u00fclesanne. T\u00f5stuste ohutuse tagamisega on seotud mitmeid osapooli, kellel on erinevad \u00f5igused ja kohustused.\nOhukahtluse korral tuleb k\u00f5igepealt hinnata kui suur oht on. Otsese ohu korral tuleb tegutseda nii nagu n\u00e4evad ette h\u00e4daolukorra juhised. V\u00e4iksema ohu puhul on valikud rohkem kuid kindlasti ei tohi asja ainult enda teada j\u00e4tta ja v\u00f5imaluselt teha fotosid ning informeerida k\u00f5iki asjassepuutuvaid isikuid kirjalikult. V\u00e4ltida tuleb tegevusi mis v\u00f5ivad ohtu suurendada v\u00f5i ust rikkuda.\nK\u00f5ige suuremaks riskiks ukse kasutamisel on l\u00f6\u00f6gioht, kui \u00fclest\u00f5stetud ukseleht peaks mingil p\u00f5hjusel hakkama allapoole liikuma (kukkuma). Katkise ukse korral v\u00f5ib see liikumine olla kiire ja ukselehtede suure massi t\u00f5ttu v\u00f5ib l\u00f6\u00f6k p\u00e4he v\u00f5i mujale olla sedav\u00f5rd tugev, et v\u00f5ite saada surma. Probleemi korral siinidega v\u00f5i kinnitusvahenditega v\u00f5ib uks alla kukkuda ka lapiti. Esinevad ka ohud seoses liikuvate osadega mille vahele v\u00f5ivad j\u00e4\u00e4da erinevad kehaosad (tavaliselt n\u00e4pud) v\u00f5i ka n\u00e4iteks juuksed. T\u00f5stuks v\u00f5ib \u00fclesliikumisel teid kaasa haarata (eriti kui t\u00f5stuksel on jalak\u00e4ijate uks), alla liikumisel aga muljuda varbaid kui olete sellele liiga l\u00e4hedal. Selle k\u00f5ige v\u00e4ltimiseks tuleb liikuvast uksest kaugemale hoida ja \u00fclest\u00f5stetud ukse all mitte seista ega lasta lastel m\u00e4ngida ning kaitseseadisi regulaarselt kontrollida ja hooldada.", "imgurl": "", "title": "T\u00f5stuksed | Tarbijakaitse ja Tehnilise J\u00e4relevalve Amet", "description": "T\u00f5stuksed on \u00fcsna suured ja rasked liikuvad seadmed, mille vale kasutamine, mittehooldamine, puudulik konstruktsioon v\u00f5i vale paigaldus v\u00f5ib p\u00f5hjustada t\u00f5siseid vigastusi. Kaitsta tuleb nii inimesi kui nende vara.", "source_url": "https://ttja.ee/eraklient/ohutus/koduohutus/tostuksed"}}, {"content": {"chunk": "Kui te kasutate s\u00f5idukit, siis esineb vigastuste risk ennek\u00f5ike auto esi- ja tagaosale, kui uks ei ole varustatud \u00f5igete ohutusseadistega.\nRiske v\u00e4hendab ukse \u00f5ige konstruktsioon, paigaldus ja hooldatus. Kui need eeltingimused on t\u00e4idetud, siis saab kasutaja juba ise \u00f5nnetusi ja avariisid v\u00e4ltida j\u00e4rgides k\u00f5iki ohutusjuhiseid.\nT\u00f5stuksi tuleb hooldada vastavalt ukse tootja poolt ette antud intervallidele ja hooldamine on kohustuslik.\nUkse kasutamise ohutust halvendavateks asjaoludeks loetakse:", "imgurl": "", "title": "T\u00f5stuksed | Tarbijakaitse ja Tehnilise J\u00e4relevalve Amet", "description": "T\u00f5stuksed on \u00fcsna suured ja rasked liikuvad seadmed, mille vale kasutamine, mittehooldamine, puudulik konstruktsioon v\u00f5i vale paigaldus v\u00f5ib p\u00f5hjustada t\u00f5siseid vigastusi. Kaitsta tuleb nii inimesi kui nende vara.", "source_url": "https://ttja.ee/eraklient/ohutus/koduohutus/tostuksed"}}, {"content": {"chunk": "- Avanemine avalikku ruumi\n- Ebap\u00e4dev kasutajaskond (nt juhendamata inimesed/haiged/vanad/lapsed);\n- Suur inimeste arv, kes v\u00f5ivad uksega kokku puutuda;\n- Ukse k\u00f5rge automatiseerituse tase;\n- Madal sillus\nSeevastu mitte-automaatselt juhitavad kodugaraa\u017eiuksed, mida kasutab \u00fcks perekond ja mis ei avane avalikult ligip\u00e4\u00e4setavasse ruumi, loetakse v\u00e4iksema riskiga toodeteks.\nOsta v\u00f5ib nii kallimat kui ka odavamat ust kui see vastab k\u00f5ikidele n\u00f5uetele. Ostja peaks siiski alati endale selgeks tegema miks pakutakse konkreetset ust teistest odavamalt. Kas selle kvaliteet on kehvem? Kas odavus saavutati ohutuse arvelt? Kas ma ostan seda, mida mul tegelikult vaja on?\nTTJA kontrollib t\u00f5stuste n\u00f5uetekohasust kuid ei tee ekspertiise. TTJA ei saa teid esindada ega osaleda tsiviilvaidlustes. TTJA p\u00e4devuses on teha ettekirjutusi ohtlike t\u00f5stuste kasutamise peatamiseks ja n\u00f5uetele vastavusse viimiseks. Samuti saab TTJA teid ohutusalaselt n\u00f5ustada.", "imgurl": "", "title": "T\u00f5stuksed | Tarbijakaitse ja Tehnilise J\u00e4relevalve Amet", "description": "T\u00f5stuksed on \u00fcsna suured ja rasked liikuvad seadmed, mille vale kasutamine, mittehooldamine, puudulik konstruktsioon v\u00f5i vale paigaldus v\u00f5ib p\u00f5hjustada t\u00f5siseid vigastusi. Kaitsta tuleb nii inimesi kui nende vara.", "source_url": "https://ttja.ee/eraklient/ohutus/koduohutus/tostuksed"}}, {"content": {"chunk": "Kasutajad ja omanik peavad teadma, et kui suurel t\u00f5stuksel puudub l\u00e4bik\u00e4iguuks jalak\u00e4ijatele, siis ei tohi jalak\u00e4ijad uksest l\u00e4bi k\u00e4imiseks ust avada \u2013 see on m\u00f5eldud ainult s\u00f5idukitele. Vajadusel tuleb paigaldada inimeste l\u00e4bik\u00e4iguuks.\nOmanik peab hoidma ust heas tehnilises seisukorras tellides \u00f5igeaegselt hooldusi ja remonte p\u00e4devalt isikult. Hooldusintervallid annab ukse tootja kas ajaliselt (nt 3-6 kuud) v\u00f5i s\u00f5ltuvalt kasutusintensiivsusest (nt. 1000-5000 t\u00f6\u00f6ts\u00fcklit). Hoolduste tegemine on kohustuslik (vt. seadme ohutuse seadus \u00a7 4 lg 1 ja \u00a7 6 lg 2 p 4). Omanikud ja kasutajad ei peaks ootama kuni uks katki l\u00e4heb, vaid seda hooldusega ennetama. Unustamise v\u00e4ltimiseks on m\u00f5istlik s\u00f5lmida hooldusleping usaldusv\u00e4\u00e4rse firmaga.\nKuigi t\u00f5stukse hooldaja ja remontija peab olema p\u00e4dev isik, peavad siiski nii omanik kui ka kasutajad lisaks veel ise veenduma, et uks on\u00a0 peale hooldust v\u00f5i remonti kasutamiseks ohutu, st. see t\u00f6\u00f6tab etten\u00e4htud viisil ja sellelt ei puuduks detaile (eriti ohutust tagavaid seadiseid) ning see ei oleks \u00fcmber ehitatud. Tehniliselt mittekorras v\u00f5i lausa vahetut ohtu p\u00f5hjustavat ust ei ole omanikul lubatud kasutajatele kasutamiseks anda (kasutamist v\u00f5imaldada) ja kasutaja ei tohi seda kasutada.\nVajadusel tuleb omanikul, omaniku esindajal v\u00f5i p\u00e4deval ukse hooldajal/remontijal anda oskamatule kasutajatele juhiseid, kuidas ust ohutult kasutada.", "imgurl": "", "title": "T\u00f5stuksed | Tarbijakaitse ja Tehnilise J\u00e4relevalve Amet", "description": "T\u00f5stuksed on \u00fcsna suured ja rasked liikuvad seadmed, mille vale kasutamine, mittehooldamine, puudulik konstruktsioon v\u00f5i vale paigaldus v\u00f5ib p\u00f5hjustada t\u00f5siseid vigastusi. Kaitsta tuleb nii inimesi kui nende vara.", "source_url": "https://ttja.ee/eraklient/ohutus/koduohutus/tostuksed"}}, {"content": {"chunk": "Omanik (v\u00f5i tema volitatud haldaja) peab valmis olema ka h\u00e4daolukorra tekkimiseks, kui uksele v\u00f5i ukse juurde on vaja panna 2 hoiatussilti (\u00fcks sisse, teine v\u00e4lja) selle kohta, et uks on rikkis ja selle kasutamine on eluohtlik. Sellised piisavalt suured ja ilmastikukindlad hoiatussildid peaksid olemas olema juba ukse kasutusele v\u00f5tmise hetkest alates, muidu pole neid ka h\u00e4daolukorras kusagilt v\u00f5tta.\nCE t\u00e4hise ja vastavusdeklaratsiooni olemasolu kontrollimine ning ukse lihtsad ohutusalased testid enne ukse kasutusele v\u00f5tmist v\u00f5ivad s\u00e4\u00e4sta ostjale palju aega ja vaeva, kui uks peaks hiljem osutuma ohtlikuks v\u00f5i tekitama kahjusid. Seejuures on \u00e4\u00e4rmiselt oluline, kes ja mida vastavusdeklaratsioonis deklareerib vt. erinevat t\u00fc\u00fcpi deklaratsioonide n\u00e4idiseid koos kommentaaridega.", "imgurl": "", "title": "T\u00f5stuksed | Tarbijakaitse ja Tehnilise J\u00e4relevalve Amet", "description": "T\u00f5stuksed on \u00fcsna suured ja rasked liikuvad seadmed, mille vale kasutamine, mittehooldamine, puudulik konstruktsioon v\u00f5i vale paigaldus v\u00f5ib p\u00f5hjustada t\u00f5siseid vigastusi. Kaitsta tuleb nii inimesi kui nende vara.", "source_url": "https://ttja.ee/eraklient/ohutus/koduohutus/tostuksed"}}, {"content": {"chunk": "Juhul kui uks ostetakse kolmandast riigist otse ilma vahendajateta, n\u00e4iteks oma tarbeks, siis peab ostja arvestama importijale kehtivate t\u00e4iendavate kohustustega.\nOstja peab laskma ukse paigaldada p\u00e4deval isikul. Ise paigaldamine v\u00f5i ebap\u00e4deval isikul paigaldada laskmine k\u00e4tkeb endas olulisi turvariske ja v\u00f5imalikke probleeme ukse hilisemal kasutamisel. V\u00e4ldi algajaid paigaldajaid, eriti ehitusfirmade hooajalist t\u00f6\u00f6j\u00f5udu. Paigaldus peab vastama ukse tootja poolsetele juhistele (paigaldusjuhendile).\nOstja ei tohi mitte mingil juhul v\u00f5tta kasutusele ega laskma mitte kellelgi kasutada ust, mis ei ole kasutamiseks valmis v\u00f5i ei ole ohutu paigaldusviisi v\u00f5i ukse konstruktsiooni t\u00f5ttu.\nOstja peab ukse vastuv\u00f5tmisel veenduma, et talle on \u00fcle antud kogu n\u00f5utud dokumentatsioon (l\u00f5plik vastavusdeklaratsioon, juhendid) ja uksele on paigaldatud eestikeelsed ohutust puudutavad hoiatused v\u00f5i piktogrammid.\nJuhul kui paigaldaja paigaldab osaliselt komplekteeritud t\u00f5stust v\u00f5i ehitab t\u00f5stust paigalduse k\u00e4igus \u00fcmber (omavoliliselt lisab v\u00f5i eemaldab komponente) v\u00f5i remontija / hooldaja muudab ukse komplektsust, siis v\u00f5idakse sellist tegevust k\u00e4sitleda masina tootmisena.\n\nN\u00e4iteks, kui olemasolevale k\u00e4sitsi liigutatavale t\u00f5stuksele lisada ajam koos juhts\u00fcsteemiga, siis loetakse isik kes t\u00e4iendused teostas automatiseeritud t\u00f5stukse tootjaks koos k\u00f5ikide kohustustega, mis on masina tootjal.\nPaigaldajal on kohustus kohese v\u00f5i hilisema ohu tekkimise korral ohtu ennetada, st vastavalt olukorrale:", "imgurl": "", "title": "T\u00f5stuksed | Tarbijakaitse ja Tehnilise J\u00e4relevalve Amet", "description": "T\u00f5stuksed on \u00fcsna suured ja rasked liikuvad seadmed, mille vale kasutamine, mittehooldamine, puudulik konstruktsioon v\u00f5i vale paigaldus v\u00f5ib p\u00f5hjustada t\u00f5siseid vigastusi. Kaitsta tuleb nii inimesi kui nende vara.", "source_url": "https://ttja.ee/eraklient/ohutus/koduohutus/tostuksed"}}, {"content": {"chunk": "- T\u00f5stukse (v\u00f5i selle komponentide) paigaldust mitte alustada\n- Tehtav paigaldust\u00f6\u00f6 peatada ja t\u00f5stuks konserveerida ohutus seisundis ning ohtlikku seadet kasutusele v\u00f5tuks mitte \u00fcle anda seni, kuni uks tervikuna on ohutu.\nRemontijal ja hooldajal on kohustus t\u00f5kestada ohtliku ukse kasutamine (nt toestamine, ukselehe fikseerimine, vooluv\u00f5rgust eraldamine). Ukse komplektsuse muutmisel (n\u00e4iteks komponentide asendamisel teistsugustega) peab \u00fcmberehituse kirjalikult vormistama ja omanikule \u00fcle andma.\nRemontija / hooldaja peab alati teadma konkreetsele uksele kehtivaid n\u00f5udeid et mitte rikkuda seadust teadmatusest.\nKui m\u00fc\u00fcdav t\u00f5stuks ei ole n\u00f5uetekohane, peab m\u00fc\u00fcja selle ise n\u00f5uetekohaseks viima, ja mitte seda senikaua m\u00fc\u00fcgiks pakkuma v\u00f5i ostma juba m\u00fc\u00fcdud uksed tagasi.", "imgurl": "", "title": "T\u00f5stuksed | Tarbijakaitse ja Tehnilise J\u00e4relevalve Amet", "description": "T\u00f5stuksed on \u00fcsna suured ja rasked liikuvad seadmed, mille vale kasutamine, mittehooldamine, puudulik konstruktsioon v\u00f5i vale paigaldus v\u00f5ib p\u00f5hjustada t\u00f5siseid vigastusi. Kaitsta tuleb nii inimesi kui nende vara.", "source_url": "https://ttja.ee/eraklient/ohutus/koduohutus/tostuksed"}}, {"content": {"chunk": "M\u00fc\u00fcja peab aru saama, mis on tema vastutuse ulatus ehk kas ta m\u00fc\u00fcb kellegi teise toodet v\u00f5i on m\u00fc\u00fcja ise l\u00f5pliku, komplektse t\u00f5stukse tootja. Kasutatava \u00e4riskeemi alusel v\u00f5ib ukse l\u00f5ppkasutajani toomise jagada tinglikult t\u00fc\u00fcpideks A kuni D.\nKolmandast riigist (nt. Valgevenest) uste t\u00f5stuste importijal on m\u00fc\u00fcjaga v\u00f5rreldes m\u00f5ned lisakohustused. N\u00e4iteks peab importija tagama, et tootja on teinud uksele asjakohase vastavushindamise ja koostanud tehnilise dokumentatsiooni ning et tehniline dokumentatsioon on Tehnilise J\u00e4relevalve Asutusele n\u00f5udmise korral k\u00e4ttesaadav 10 aasta jooksul. Importija v\u00f5ib nende n\u00f5uete t\u00e4itmise v\u00f5imekust n\u00e4idata l\u00e4bi tootja esindamise lepingu v\u00f5i volikirja, mis on koosk\u00f5las otsuse nr 768/2008/EL artikliga R3avaneb uues vahekaardis (https://eur-lex.europa.eu/legal-content/EN/TXT/?uri=celex:32008D0768)\nTootjal on soovitatav on j\u00e4rgida asjakohaseid standardeid, kuid enamus juhtudel ei ole selliselt v\u00f5imalik saavutada t\u00e4ielikku vastavust masinadirektiivi olulistele tervisekaitse- ja ohutusn\u00f5uetele. N\u00e4iteks kui t\u00f5stuks on toodetud vana standardi EN 12453:2000avaneb uues vahekaardis (https://www.evs.ee/tooted/evs-en-12453-2001) kohaselt, siis ei tuleb veel t\u00e4iendavalt tagada j\u00e4rgmiste masinadirektiivi 2006/42/EC Lisa Iavaneb uues vahekaardis (https://eur-lex.europa.eu/legal-content/EN/TXT/?uri=uriserv:OJ. L_.2006.157.01.0024.01. ENG) ohutusn\u00f5uete t\u00e4idetus: Lisa I punktid 1.1.2, 1.1.6, 1.2.1, 1.3.7, 1.3.8.2, 1.4.1, 1.4.3 ja 1.5.14.", "imgurl": "", "title": "T\u00f5stuksed | Tarbijakaitse ja Tehnilise J\u00e4relevalve Amet", "description": "T\u00f5stuksed on \u00fcsna suured ja rasked liikuvad seadmed, mille vale kasutamine, mittehooldamine, puudulik konstruktsioon v\u00f5i vale paigaldus v\u00f5ib p\u00f5hjustada t\u00f5siseid vigastusi. Kaitsta tuleb nii inimesi kui nende vara.", "source_url": "https://ttja.ee/eraklient/ohutus/koduohutus/tostuksed"}}, {"content": {"chunk": "Tootjaks loetakse iga isik, kes valmistab t\u00f5stukse v\u00f5i kes laseb t\u00f5stukse projekteerida v\u00f5i valmistada ja kes turustab seda toodet oma nime v\u00f5i kaubam\u00e4rgi all. Tootjana k\u00e4sitatakse ka isikut kes muudab juba turule lastud toodet viisil, mis v\u00f5ib m\u00f5jutada toote vastavust kohaldatavatele n\u00f5uetele.\nN\u00e4iteks, kui Eesti ettev\u00f5te ostab teises EL liikmesriigis toodetud t\u00f5stukse, mis on toodetud avat\u00e4itena (k\u00e4sitsi t\u00f5stmiseks) ja m\u00fc\u00fcb selle edasi v\u00f5i paigaldab v\u00f5i laseb paigaldada koos ajamiga, siis vastab see Eesti ettev\u00f5te automatiseeritud t\u00f5stukse tootja tunnustele, kuna ta on algset toodet olulisel m\u00e4\u00e4ral muutnud (nii tehniliselt kui \u00f5iguslikult \u2013 ehitustoodete m\u00e4\u00e4rusele lisanduvad masinadirektiivi n\u00f5uded). Kasutatava \u00e4riskeemi alusel v\u00f5ib ukse l\u00f5ppkasutajani j\u00f5udmise jagada tinglikult t\u00fc\u00fcpideks A kuni D.\nN\u00e4ites toodud juhul tegutseb teises EL liikmesriigis asuv tootja seaduslikult, ukse automatiseerinud Eesti ettev\u00f5tja v\u00f5ib aga isegi mitte teada, et ta on asunud ukse tootja rolli.\nViimati uuendatud 09.02.2021", "imgurl": "", "title": "T\u00f5stuksed | Tarbijakaitse ja Tehnilise J\u00e4relevalve Amet", "description": "T\u00f5stuksed on \u00fcsna suured ja rasked liikuvad seadmed, mille vale kasutamine, mittehooldamine, puudulik konstruktsioon v\u00f5i vale paigaldus v\u00f5ib p\u00f5hjustada t\u00f5siseid vigastusi. Kaitsta tuleb nii inimesi kui nende vara.", "source_url": "https://ttja.ee/eraklient/ohutus/koduohutus/tostuksed"}}]