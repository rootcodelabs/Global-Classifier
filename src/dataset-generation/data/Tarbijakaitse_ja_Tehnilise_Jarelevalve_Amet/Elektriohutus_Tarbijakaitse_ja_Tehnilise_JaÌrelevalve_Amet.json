[{"content": {"chunk": "Elektriseadme ja -paigaldise kasutamisel tuleb tagada inimese elu, tervise, vara ning keskkonna ohutus.\nElektriseadme ja -paigaldise v\u00f5ib kasutusele v\u00f5tta, kui see vastab n\u00f5uetele, on tehniliselt korras ning kasutamiseks ohutu. Elektriseadet ja -paigaldist tuleb kasutada etten\u00e4htud otstarbel ja j\u00e4rgida neile kehtestatud n\u00f5udeid.\nLoe rohkem ka elektriseadmeteavaneb uues vahekaardis (https://www.ttja.ee/ariklient/ohutus/tooted-teenused/elektriseadmed) ja elektripaigaldisteavaneb uues vahekaardis (https://www.ttja.ee/ariklient/ohutus/paigaldised-ja-masinad/elektripaigaldised) kohta.\nTTJA on andnud v\u00e4lja ka t\u00f6\u00f6vihiku elektriohutusest. \u00dclesanded on m\u00f5eldud lahendamiseks 5- kuni 9-aastastele:\nEnne hoone uue v\u00f5i \u00fcmberehitatud elektripaigaldise kasutuselev\u00f5ttu tuleb selle n\u00f5uetele vastavust kontrollida. Selleks on elektripaigaldise audit. Auditi k\u00e4igus hindab auditi tegija visuaalselt elektripaigaldise olukorda, tutvub paigaldise kohta oleva dokumentatsiooniga ning katse- ja m\u00f5\u00f5tmistulemustega, teeb vajadusel paigaldises t\u00e4iendavaid kontroll-m\u00f5\u00f5tmisi. Selle k\u00f5ige alusel teeb auditi tegija otsuse, kas paigaldis on vastab n\u00f5uetele ja on kasutamiseks ohutu.\nKuna hoonete elektris\u00fcsteemid vananevad nende kasutamise jooksul, siis tuleb nende korrasolekut aeg-ajalt kontrollida. Selle jaoks tehakse elektripaigaldisele kindla perioodi j\u00e4rel korraline audit. Selle sagedus s\u00f5ltub paigaldise liigist ja vanusest.", "imgurl": "", "title": "Elektriohutus | Tarbijakaitse ja Tehnilise J\u00e4relevalve Amet", "description": "Elektriseadmete ja -paigaldiste vale v\u00f5i hooletu kasutamine v\u00f5ib p\u00f5hjustada elektril\u00f6\u00f6gi v\u00f5i tulekahju tekke ohu. Seet\u00f5ttu on elektriseadmete ja -paigaldiste kasutamise ohutuse tagamiseks s\u00e4testatud n\u00f5uded, mida tuleb j\u00e4rgida.", "source_url": "https://ttja.ee/eraklient/ohutus/koduohutus/elektriohutus"}}, {"content": {"chunk": "Auditit v\u00f5ivad teha vastava akrediteeringuga ettev\u00f5tjad. Auditi tulemused ja dokumendid vormistatakse digitaalselt TTJA infos\u00fcsteemis aadressil: https://jvis.ttja.eeavaneb uues vahekaardis (https://jvis.ttja.ee) , kust need on elektripaigaldise omanikule igal ajal k\u00e4ttesaadavad.\nKorraline audit ei ole k\u00fcll kohustuslik eluruumides (eramud, korterid, suvilad), kuid ka neid elektripaigaldisi tuleb aeg-ajalt kontrollida, et veenduda nende ohutuses ja toimivuses. Oma eluruumi elektripaigaldise kontrollimiseks tuleb p\u00f6\u00f6rduda p\u00e4deva elektriala isiku v\u00f5i siis auditi tegija poole, kes teostab vajalikud toimingud ja annab omanikule tagasiside elektripaigaldise seisukorra ja ohutuse osas.\nKuigi elektrit\u00f6\u00f6 tegemine v\u00f5ib paista lihtsa toiminguna, on see siiski ohtlik tegevus. Valesti tehtud elektrit\u00f6\u00f6 v\u00f5ib p\u00f5hjustada elektril\u00f6\u00f6gi ning tulekahjuohtu. Elektrit\u00f6id v\u00f5ivad teha vaid selleks piisava elektriohutusalase ettevalmistusega isikud. Elektrit\u00f6\u00f6 ettev\u00f5tjad on esitanud majandustegevuse registrisse majandustegevuseteatise ning neil peab olema t\u00f6\u00f6de eest vastutav kompetentne elektrit\u00f6\u00f6 juht.", "imgurl": "", "title": "Elektriohutus | Tarbijakaitse ja Tehnilise J\u00e4relevalve Amet", "description": "Elektriseadmete ja -paigaldiste vale v\u00f5i hooletu kasutamine v\u00f5ib p\u00f5hjustada elektril\u00f6\u00f6gi v\u00f5i tulekahju tekke ohu. Seet\u00f5ttu on elektriseadmete ja -paigaldiste kasutamise ohutuse tagamiseks s\u00e4testatud n\u00f5uded, mida tuleb j\u00e4rgida.", "source_url": "https://ttja.ee/eraklient/ohutus/koduohutus/elektriohutus"}}, {"content": {"chunk": "Lihtsamaid t\u00f6id tohib ka ise teha, n\u00e4iteks l\u00fcliteid, pistikupesi, lambipesi ja kaitsmeid vahetada (kuid mitte uusi paigaldada). Parandada ja asendada on lubatud juhtmel\u00fcliteid, lambipesi, pikendusjuhtmeid ja juhtmepistikuid. Uusi elektripaigaldisi ehitada, pistikupesi ja l\u00fcliteid paigaldada tohivad ainult spetsialistid. Sama puudutab ka kohtkindlate kodumasinate \u00fchendamist ja lahti \u00fchendamist ning kaitsekontaktita (maandamata) pistikupesade vahetamist kaitsekontaktiga (maandatud) pistikupesade vastu.\nElektripaigaldise kaitsev\u00f6\u00f6nd on elektripaigaldist \u00fcmbritsev maa-ala, kus seal tegutsemist on piiratud elektripaigaldise ohutuse ja kaitse tagamiseks. Elektriliinide (\u00f5huliinid ja maakaablid) kaitsev\u00f6\u00f6ndis tegutsemisest tuleb teavitada v\u00f5rguettev\u00f5tjat. Teavitamine v\u00f5imaldab v\u00f5rguettev\u00f5tjal n\u00e4idata, kus maakaabel asetseb ja milliseid n\u00f5udeid tuleb \u00f5huliini v\u00f5i maakaabli kahjustamise v\u00e4ltimiseks j\u00e4rgida. Vale tegutsemine v\u00f5ib p\u00f5hjustada ohtu nii kaitsev\u00f6\u00f6ndis tegutsevale inimesele v\u00f5i p\u00f5hjustada liini katkemise t\u00f5ttu elektrienergiavarustuse katkemise.\nKui m\u00e4rkad maha kukkunud \u00f5huliini v\u00f5i avatud ustega alajaama, siis teavita sellest kohe v\u00f5rguettev\u00f5tjat. See aitab v\u00e4ltida \u00f5nnetusi.\nN\u00f5uanded elektriohutuse tagamiseks", "imgurl": "", "title": "Elektriohutus | Tarbijakaitse ja Tehnilise J\u00e4relevalve Amet", "description": "Elektriseadmete ja -paigaldiste vale v\u00f5i hooletu kasutamine v\u00f5ib p\u00f5hjustada elektril\u00f6\u00f6gi v\u00f5i tulekahju tekke ohu. Seet\u00f5ttu on elektriseadmete ja -paigaldiste kasutamise ohutuse tagamiseks s\u00e4testatud n\u00f5uded, mida tuleb j\u00e4rgida.", "source_url": "https://ttja.ee/eraklient/ohutus/koduohutus/elektriohutus"}}, {"content": {"chunk": "- lase p\u00e4deval spetsialistil perioodiliselt kontrollida hoone elektris\u00fcsteemide seisukorda;\n- telli elektripaigaldise ehk -s\u00fcsteemi seisukorra hindamiseks perioodiline audit, mille k\u00e4igus tuvastatakse, kas elektripaigaldis on korras v\u00f5i esineb seal puudusi, mis vajavad korda tegemist. Auditi sagedus s\u00f5ltub hoone vanusest ja liigist;\n- \u00e4ra tee elektrit\u00f6id ise vaid kasuta spetsialisti abi. Ise tohib teha lihtsamaid t\u00f6id kui on olemas vastavad teadmised (nt vahetada l\u00fcliteid, pistikupesi, lambipesi, sulavkaitsmeid);\n- kui kasutatavate elektriseadmete arv ja voolutarve on oluliselt suurenenud, siis lase uuendada ka oma kodu elektris\u00fcsteem;\n- elektris\u00fcsteemi peab kaitsma toimiv kaitseaparatuur. T\u00e4iendavaks kaitseks elektri- ja tuleohu vastu lase paigaldada rikkevoolukaitsel\u00fcliti;\n- \u00e4ra koorma \u00fcle elektriseadmeid ja -juhtmeid, \u00fclekoormus on ohtlik tulekahjuallikas;\n- kasuta seadmeid vaid etten\u00e4htud oludes. Siseruumides kasutamiseks m\u00f5eldud elektriseadmeid ei tohi kasutada v\u00e4ljas v\u00f5i m\u00e4rgades ruumides (nt vannitoas);\n- \u00e4ra kasuta kahjustusega (nt juhtme isolatsioon n\u00e4htavalt vigane) elektriseadmeid;\n- elektri\u00f5nnetuse korral l\u00fclita vool v\u00e4lja ja helista h\u00e4irekeskusesse 112;\n- maha kukkunud \u00f5huliini v\u00f5i avatud ustega alajaama m\u00e4rkamisest teavita kohe v\u00f5rguettev\u00f5tjat. Kui sul on vaja elektriliini kaitsev\u00f6\u00f6ndis tegutseda, siis teavita sellest v\u00f5rguettev\u00f5tjat.\n\nT\u00f5sisemate elektri\u00f5nnetusete korral", "imgurl": "", "title": "Elektriohutus | Tarbijakaitse ja Tehnilise J\u00e4relevalve Amet", "description": "Elektriseadmete ja -paigaldiste vale v\u00f5i hooletu kasutamine v\u00f5ib p\u00f5hjustada elektril\u00f6\u00f6gi v\u00f5i tulekahju tekke ohu. Seet\u00f5ttu on elektriseadmete ja -paigaldiste kasutamise ohutuse tagamiseks s\u00e4testatud n\u00f5uded, mida tuleb j\u00e4rgida.", "source_url": "https://ttja.ee/eraklient/ohutus/koduohutus/elektriohutus"}}, {"content": {"chunk": "T\u00f5sisemate elektri\u00f5nnetusete korral\n\n\n- L\u00fclita vool v\u00e4lja\n- Kutsu kiirabi ja seda oodates:\n- Kui kannatanu hingab, kuid on teadvuseta, vii ta k\u00fclili asendisse - Kui kannatanu ei hinga, kuid pulss on olemas, alusta viivitamatult suust suhu hingamise tegemist - Kui kannatanul ei ole pulssi, alusta viivitamatult s\u00fcdamemassaa\u017ei tegemist.\n\n\nElektri\u00f5nnetuste tekkep\u00f5hjuseid teades saab \u00f5nnetusi ennetada. Teavitage alati TTJA-d elektri\u00f5nnetustest, kus inimesed on saanud kannatada v\u00f5i vajanud arstiabi.\n\n\n\n\n\n\nViimati uuendatud 28.11.2022", "imgurl": "", "title": "Elektriohutus | Tarbijakaitse ja Tehnilise J\u00e4relevalve Amet", "description": "Elektriseadmete ja -paigaldiste vale v\u00f5i hooletu kasutamine v\u00f5ib p\u00f5hjustada elektril\u00f6\u00f6gi v\u00f5i tulekahju tekke ohu. Seet\u00f5ttu on elektriseadmete ja -paigaldiste kasutamise ohutuse tagamiseks s\u00e4testatud n\u00f5uded, mida tuleb j\u00e4rgida.", "source_url": "https://ttja.ee/eraklient/ohutus/koduohutus/elektriohutus"}}]