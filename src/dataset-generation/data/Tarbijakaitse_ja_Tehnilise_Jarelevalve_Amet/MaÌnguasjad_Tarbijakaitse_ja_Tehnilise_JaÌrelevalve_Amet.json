[{"content": {"chunk": "Soovitused tarbijale ohutu m\u00e4nguasja valimiseks\n\n- J\u00e4lgi, et m\u00e4nguasjal oleks CE-m\u00e4rgis, mis peaks reeglina garanteerima m\u00e4nguasja vastavuse n\u00f5uetele.\n- Loe ja j\u00e4rgi m\u00e4nguasja m\u00fc\u00fcgipakendil olevaid soovitusi ja hoiatusi ning kasutusjuhendit.\n- J\u00e4lgi, et m\u00e4nguasi sobib lapse vanuser\u00fchmale: nt alla kolmeaastasele lapsele m\u00e4nguasja ostes veendu, et see on k\u00fcllalt vastupidav ega purune.\n- Tea, et v\u00f5\u00f5rkeelse m\u00e4rgistusega m\u00e4nguasja m\u00fc\u00fcgipakendil peab olema eestikeelne t\u00f5lge ning vajadusel peab kaasas olema eestikeelne juhend m\u00e4nguasja kokkupanemiseks ja kasutamiseks.\n- Tea, et m\u00e4nguasja pakendil peab olema ka tootja, tema esindaja ja importija\u00a0nimi v\u00f5i kaubam\u00e4rk ning aadress.\n- Vaata, et m\u00e4nguasja n\u00f6\u00f6bid, silmad, ninad, n\u00f6\u00f6rid, juhtmed ja muud v\u00e4ljaulatuvad osad oleksid tugevalt kinnitatud ja vastupidavad.\n- Veendu, et patareid ei ole lihtsasti k\u00e4ttesaadavad \u2013 patareisahtel on avatav ainult t\u00f6\u00f6riistaga.\n- J\u00e4lgi, et m\u00e4nguasjas sisalduvad magnetid ei oleks k\u00e4ttesaadavad \u2013 lahtised, v\u00e4ikesed ja \u00a0tugevad magnetid \u00a0on allaneelamisel v\u00e4ga ohtlikud, samuti v\u00f5ivad need p\u00f5hjustada l\u00e4mbumisohtu.", "imgurl": "", "title": "M\u00e4nguasjad | Tarbijakaitse ja Tehnilise J\u00e4relevalve Amet", "description": "M\u00e4nguasi on toode, mis on kavandatud m\u00e4ngimiseks (\u00fcksnes v\u00f5i muuhulgas) alla 14-aastastele lastele.", "source_url": "https://ttja.ee/eraklient/ohutus/tooted-teenused/manguasjad"}}, {"content": {"chunk": "- J\u00e4lgi, et m\u00e4nguasja \u00f5mblused ja kinnitused oleksid kvaliteetsed ja vastupidavad.\n- Vaata, kas s\u00f5itmiseks m\u00f5eldud m\u00e4nguasjad on varustatud lihtsalt kasutatava ja ohutu pidurduss\u00fcsteemiga.\n- Eelista v\u00f5imalusel naturaalsetest materjalidest m\u00e4nguasja, sest lapsed on tihti kunstmaterjalide suhtes allergilised.\n- J\u00e4lgi, et m\u00e4nguasi ei teeks liiga suurt l\u00e4rmi, sest tugeva m\u00fcraga m\u00e4nguasjad v\u00f5ivad kuulmist kahjustada.\n- Pea silmas, et m\u00e4nguasja toiteallika nimipinge ega \u00fchegi osa pinge ei tohi \u00fcletada 24 volti, et v\u00e4ltida p\u00f5letuse ja elektril\u00f6\u00f6gi ohtu m\u00e4nguasja puudutamisel.\n- Kui m\u00e4nguasi l\u00f5hnab intensiivselt, siis j\u00e4ta selline m\u00e4nguasi pigem ostmata v\u00f5i kasutusele v\u00f5tmata.\n- Ole eriti t\u00e4helepanelik, kui ostad m\u00e4nguasja turult, kioskist v\u00f5i m\u00f5nest muust ajutisest m\u00fc\u00fcgikohast.\nM\u00e4nguasjade m\u00e4rgistamine\nM\u00e4nguasjale peab enne turule laskmist olema paigaldatud vastavusm\u00e4rgis (CE-m\u00e4rgis). CE m\u00e4rgis paigaldatakse tootele tootja poolt p\u00e4rast vastavushindamise l\u00e4biviimist ja asjakohase dokumentatsiooni koostamist. CE- m\u00e4rgis kinnitatakse n\u00e4htaval, loetaval ja kustumatul viisil m\u00e4nguasjale, m\u00e4nguasjale kinnitatud etiketile v\u00f5i pakendile. V\u00e4ikeste m\u00e4nguasjade v\u00f5i v\u00e4ikestest osadest koosneva m\u00e4nguasja CE-m\u00e4rgise v\u00f5ib kanda ka etiketile v\u00f5i m\u00e4nguasjaga kaasas olevale voldikule.\nArvestades m\u00e4nguasjaga kaasneda v\u00f5ivaid ohte ja vanuser\u00fchma, kellele m\u00e4nguasi on m\u00f5eldud, lisatakse m\u00e4nguasjale hoiatus, kus m\u00e4rgitakse v\u00e4hemalt:\n\n- \nkasutaja minimaalne v\u00f5i maksimaalne vanus;\n- \nvajaduse korral:", "imgurl": "", "title": "M\u00e4nguasjad | Tarbijakaitse ja Tehnilise J\u00e4relevalve Amet", "description": "M\u00e4nguasi on toode, mis on kavandatud m\u00e4ngimiseks (\u00fcksnes v\u00f5i muuhulgas) alla 14-aastastele lastele.", "source_url": "https://ttja.ee/eraklient/ohutus/tooted-teenused/manguasjad"}}, {"content": {"chunk": "- \nkasutaja minimaalne v\u00f5i maksimaalne vanus;\n- \nvajaduse korral:\n\n- \nkasutaja suutlikus;\n- \nkasutaja minimaalne v\u00f5i maksimaalne kaal;\n- \nvajadus kasutada m\u00e4nguasja ainult t\u00e4iskasvanu j\u00e4relevalve all.", "imgurl": "", "title": "M\u00e4nguasjad | Tarbijakaitse ja Tehnilise J\u00e4relevalve Amet", "description": "M\u00e4nguasi on toode, mis on kavandatud m\u00e4ngimiseks (\u00fcksnes v\u00f5i muuhulgas) alla 14-aastastele lastele.", "source_url": "https://ttja.ee/eraklient/ohutus/tooted-teenused/manguasjad"}}, {"content": {"chunk": "V\u00f5\u00f5rkeelse m\u00e4rgistuse korral peab m\u00e4rgistusel olema lisatud n\u00f5uetele vastav eestikeelne teave kogu originaalteksti ulatuses.\nTootjad tagavad , et nende m\u00e4nguasjad kannavad t\u00fc\u00fcbi-, partii-, seeria- v\u00f5i mudelinumbrit v\u00f5i muud m\u00e4rget, mis v\u00f5imaldaks neid tuvastada, v\u00f5i kui m\u00e4nguasja suurus v\u00f5i muud omadused seda ei v\u00f5imalda, siis selle, et n\u00f5utud teave on pakendil v\u00f5i m\u00e4nguasjaga kaasasolevas dokumendis.\nTootjad m\u00e4rgivad oma nime, registreeritud kaubam\u00e4rgi ja kontaktaadressi m\u00e4nguasjale v\u00f5i, kui see ei ole v\u00f5imalik, pakendile v\u00f5i m\u00e4nguasjaga kaasasolevasse dokumenti. Aadress peab osutama \u00fchele kohale, kus tootjaga \u00fchendust saab v\u00f5tta.\nImportijad peavad m\u00e4rkima m\u00e4nguasjale, v\u00f5i kui see ei ole v\u00f5imalik, m\u00e4nguasja pakendile oma nime ja aadressi. importijad peavad tagama ka selle, et m\u00e4nguasjal v\u00f5i selle pakendil oleks tootja aadress. Kui importija puudub (s.t toode on toodetud EL-s), siis piisab \u00fcksnes tootja aadressi esitamisest.\nHoiatused m\u00e4nguasjadel ei tohi olla eksitavad ega valed.\nM\u00e4nguasjal ei tohi olla hoiatust, mis on vastuolus etten\u00e4htud kasutusega, mis m\u00e4\u00e4ratakse kindlaks tema funktsioonide, m\u00f5\u00f5tude ja tunnuste olemustega (nt k\u00f5ristil jms tegelikkuses alla kolme aastasele lapsele sobival m\u00e4nguasjal ei tohi olla hoiatust \u201eei ole sobiv alla 3 aasta vanustele lastele\u201c).\nSellise selgelt eksitava hoiatusega m\u00e4nguasi tasub ostmata j\u00e4tta, kuna m\u00e4nguasja ohutus ei pruugi olla tagatud.\n\nVaata videoid m\u00e4nguasjade ohutusest!\nViimati uuendatud 03.02.2025", "imgurl": "", "title": "M\u00e4nguasjad | Tarbijakaitse ja Tehnilise J\u00e4relevalve Amet", "description": "M\u00e4nguasi on toode, mis on kavandatud m\u00e4ngimiseks (\u00fcksnes v\u00f5i muuhulgas) alla 14-aastastele lastele.", "source_url": "https://ttja.ee/eraklient/ohutus/tooted-teenused/manguasjad"}}]