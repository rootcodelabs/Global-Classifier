[{"content": {"chunk": "Tarbijana on sul \u00f5igus:\n\n\n- \nTeenus peab vastama kehtestatud n\u00f5uetele. Juhul kui erin\u00f5uded kehtestatud ei ole, ei tohi teenuse sihip\u00e4rane kasutamine seada ohtu tarbija elu, tervist ja vara.\n\n- \nAntav teave v\u00f5ib olla nii suuline kui kirjalik (kasutamistingimused infostendil, leping vms). Teenuse pakkuja peab korraldama info andmise sellisel viisil, et teenuse kasutaja sellest ka aru saab. N\u00e4iteks kui teenuse kasutajateks on lapsed, siis info tuleb edastada lihtsamas vormis ja tekstile/piktogrammidele lisaks ka suuliselt.\nKui teenuse kasutaja tunneb, et soovib veel midagi t\u00e4psemalt teada teenuse omaduste, kasutamistingimuste v\u00f5i s\u00f5lmitava lepingu kohta, on tal alati \u00f5igus seda k\u00fcsida. Ja teenuse pakkujal on kohustus k\u00fcsimustele vastata.\nTarbijale antav teave peab olema eesti keeles, kui tarbija ei ole n\u00f5ustunud selle esitamisega m\u00f5nes muus keeles. Samas kui teenust pakutakse ka eesti keelt mittevaldavatele isikutele, peab kogu ohutusalane teave olema edasi antud ka teenuse kasutajale arusaadavas keeles.\n\n- \nKui teenuse eest tasutakse koheselt (mitte arvega), on tarbijal \u00f5igus saada teenuse osutamist t\u00f5endav dokument kas kirjalikus vormis (paberkandjal arve, ostut\u0161ekk vm) v\u00f5i tarbija n\u00f5usolekul kirjalikku taasesitamist v\u00f5imaldavas vormis (nt dokument saadetakse e-postiga).\nJuhul kui teenus maksis v\u00e4hem kui 20 eurot ja tarbija soovib dokumenti, siis tuleb seda ise k\u00fcsida. Suurema summa puhul on teenuse osutajal kohustus see k\u00fcsimata v\u00e4ljastada.", "imgurl": "", "title": "Teenuse ohutus | Tarbijakaitse ja Tehnilise J\u00e4relevalve Amet", "description": "Vaba aja veetmise v\u00f5imalusi pakutakse tarbijatele j\u00e4rjest enam, see annab v\u00f5imaluse aja sisustamiseks nii ekstreemsete kui ka v\u00e4hem ekstreemsete tegevustega. Tarbijana on oluline teada oma \u00f5igusi ja kohustusi erinevate vabaajateenuste kasutamisel.", "source_url": "https://ttja.ee/eraklient/ohutus/vabaajateenused"}}, {"content": {"chunk": "- \nJuhul kui pakutav teenus ei vasta lepingutingimustele, ei ole selliste omadustega, mida tarbija eeldab v\u00f5i teenuse kasutamise k\u00e4igus juhtub \u00f5nnetus, on tarbijal \u00f5igus p\u00f6\u00f6rduda teenuse osutaja poole kaebusega.\n\u00d5igus esitada kaebust on tarbijal ka siis, kui teenuse osutaja on nt lepingus v\u00f5i infotahvlil v\u00e4lja toonud, et teenuse kasutamine on omal vastutusel. Teenuse osutaja vastutab ALATI, et teenus vastab kehtestatud n\u00f5uetele ning on sihip\u00e4rasel kasutamisel ohutu tarbija elule, tervisele ja varale.\nEi tasu unustada, et lisaks \u00f5igustele on igal tarbijal ka kohustused:\n\nEt teenuse kasutamine oleks ohutu, tuleb kinni pidada k\u00f5ikidest kehtestatud reeglitest ja piirangutest.\nPiiranguid v\u00f5ib olla v\u00e4ga erinevaid nt pikkuse- ja/v\u00f5i kaalupiirangud, f\u00fc\u00fcsiline v\u00f5imekus, tervislik seisund jne. Piirangud ei ole seatud kellegi kiusamiseks, vaid v\u00f5ttes arvesse teenuse pakkumisega seotud riske. N\u00e4iteks kui batuuditeenuse pakkuja on seadnud kasutajatele pikkusepiirangu, soovib ta v\u00e4listada kasutaja v\u00f5imalust batuudi t\u00f5kkeseinte peale v\u00f5i seintest \u00fcle ronida ja seel\u00e4bi kukkumist ja vigastusohtu.\nJuhiste t\u00e4itmine tagab kasutaja enda ja ka teiste kasutajate ohutuse.\nMitte k\u00f5ik teenuse pakkujad ei pruugi pakutava teenusega seotud ohte l\u00e4bi anal\u00fc\u00fcsida Ja teisest k\u00fcljest \u00fcksk\u00f5ik kui turvaliseks on teenused muudetud, ei saa \u00f5nnetusi t\u00e4iesti v\u00e4listada.\nM\u00f5ned soovitused, mille j\u00e4rgimine aitab kaasa ohutumale l\u00f5butsemisele:", "imgurl": "", "title": "Teenuse ohutus | Tarbijakaitse ja Tehnilise J\u00e4relevalve Amet", "description": "Vaba aja veetmise v\u00f5imalusi pakutakse tarbijatele j\u00e4rjest enam, see annab v\u00f5imaluse aja sisustamiseks nii ekstreemsete kui ka v\u00e4hem ekstreemsete tegevustega. Tarbijana on oluline teada oma \u00f5igusi ja kohustusi erinevate vabaajateenuste kasutamisel.", "source_url": "https://ttja.ee/eraklient/ohutus/vabaajateenused"}}, {"content": {"chunk": "- Teenuse pakkuja peab oskama anda teavet teenuse ja selle riskide kohta. Kui teenuse pakkuja ei ole valmis v\u00f5i ei oska anda sulle vajalikku infot, tasub kaaluda, kas teenuse kasutamine on k\u00f5ige parem m\u00f5te.\n- Piirangute mittej\u00e4rgimine v\u00f5ib j\u00e4tta h\u00e4tta. N\u00e4iteks kui seiklusrajale lubatakse alates 140cm pikki kasutajaid, ei ole m\u00f5tet l\u00fchemaid pikemaks r\u00e4\u00e4kida, ta lihtsalt ei pruugi ulatada ennast igal rajaosal turvatrossile kinnitada.\n- J\u00e4lgi millises seisus on atraktsioonid. Kui need on kulunud/amortiseerunud ja m\u00e4\u00e4rdunud, on see ilmselge ohukoht.\n- Kui pakutakse kaitsevarustust, kas see on saadaval ka erinevas suuruses. Ainult \u00f5iges suuruses ja n\u00f5uetekohaselt paigaldatud kaitsevarustus tagab kaitse.\n- J\u00e4lgi, millises seisukorras on pakutav kaitsevarustus. Narmendavad k\u00f6ied ja rakmed on ohukoht. Samuti kui isesulguvad karabiinid ja rullikud ei toimi korrektselt, palu need v\u00e4lja vahetada.\nMitte iga vabaajateenus ei pruugi olla j\u00f5ukohane igale kasutajale, samuti v\u00f5ib tervislik seisund seada piiranguid teenuse tarbimiseks. Seega tasub j\u00e4rgi m\u00f5elda, kas pakutav teenus on j\u00f5ukohane ja sobilik.", "imgurl": "", "title": "Teenuse ohutus | Tarbijakaitse ja Tehnilise J\u00e4relevalve Amet", "description": "Vaba aja veetmise v\u00f5imalusi pakutakse tarbijatele j\u00e4rjest enam, see annab v\u00f5imaluse aja sisustamiseks nii ekstreemsete kui ka v\u00e4hem ekstreemsete tegevustega. Tarbijana on oluline teada oma \u00f5igusi ja kohustusi erinevate vabaajateenuste kasutamisel.", "source_url": "https://ttja.ee/eraklient/ohutus/vabaajateenused"}}, {"content": {"chunk": "Mitmed seiklusteenused on seotud hirmude \u00fcletamisega (k\u00f5rgusekartus, kitsaste ruumide kartus, pimedusekartus). Seega tasub enne l\u00e4bi kaaluda, kas see teenus on just see mida tahetakse. S\u00f5prade, l\u00e4hedaste toetus on teretulnud, kuid kui sellest saab survestamine, ei ole see enam \u00f5ige. Otsuse peab tegema siiski iga teenuse kasutaja ise. Survestamise tagaj\u00e4rjel teenuse tarbimine ei ole kasutajale enam nauditav ning v\u00f5ib kaasa tuua t\u00f5siseid tagaj\u00e4rgi \u2013 hirmu ajel v\u00f5ivad ununeda ka k\u00f5ige lihtsamad ohutusreeglid.\nSamuti kui teenuse kasutaja tunneb ennast halvasti, v\u00e4sib teenuse osutamise ajal v\u00f5i hindab oma v\u00f5imeid \u00fcle, tuleb sellest teenuse pakkujale koheselt teada anda ja v\u00f5imalusel teenuse kasutamine katkestada.\nLaagrite korraldamine (#Laagrite korraldamine)\nViimati uuendatud 15.05.2023", "imgurl": "", "title": "Teenuse ohutus | Tarbijakaitse ja Tehnilise J\u00e4relevalve Amet", "description": "Vaba aja veetmise v\u00f5imalusi pakutakse tarbijatele j\u00e4rjest enam, see annab v\u00f5imaluse aja sisustamiseks nii ekstreemsete kui ka v\u00e4hem ekstreemsete tegevustega. Tarbijana on oluline teada oma \u00f5igusi ja kohustusi erinevate vabaajateenuste kasutamisel.", "source_url": "https://ttja.ee/eraklient/ohutus/vabaajateenused"}}]