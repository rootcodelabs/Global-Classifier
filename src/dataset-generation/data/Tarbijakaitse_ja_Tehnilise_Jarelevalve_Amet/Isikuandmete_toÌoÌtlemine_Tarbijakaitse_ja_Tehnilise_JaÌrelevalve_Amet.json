[{"content": {"chunk": "T\u00f6\u00f6 k\u00e4igus koguneb meile ka isikuandmeid, sealhulgas tundlikku ja eraelulist teavet. N\u00e4iteks kui Te meile kirjutate v\u00f5i olete m\u00f5ne menetluse osapooleks.\nIsikuandmeid t\u00f6\u00f6tleme erinevates infos\u00fcsteemides, sh \u00fcleeuroopalised infos\u00fcsteemid. K\u00f5igis neis on tagatud isikuandmete kaitse.\nIsikuandmetele ligip\u00e4\u00e4su on seadus kitsendanud. Allj\u00e4rgnevalt selgitame, kuidas t\u00f6\u00f6deldakse isikuandmeid Tarbijakaitse ja Tehnilise J\u00e4relevalve Ametis.\nTeil on \u00f5igus tutvuda andmetega, mida me Teie kohta oleme kogunud. Selleks soovitame esitada p\u00e4ringu, millele vastame esimesel v\u00f5imalusel, kuid mitte hiljem, kui 15 p\u00e4eva jooksul. Isikuandmeid v\u00e4ljastades peab Tarbijakaitse ja Tehnilise J\u00e4relevalve Amet veenduma taotleja isikusamasuses. Selleks palume Teil saata taotlus digitaalselt allkirjastatuna v\u00f5i tulla omak\u00e4eliselt allkirjastatud taotlusega kohapeale, kus Teie isikusamasus tuvastatakse isikut t\u00f5endava dokumendi alusel. Teie kohta k\u00e4ivad andmed v\u00e4ljastame vastavalt Teie soovile kas paberil v\u00f5i elektrooniliselt.\nMe keeldume Teie tutvumissoovi t\u00e4itmast siis, kui see v\u00f5ib:", "imgurl": "", "title": "Isikuandmete t\u00f6\u00f6tlemine | Tarbijakaitse ja Tehnilise J\u00e4relevalve Amet", "description": "Isikuandmed on mistahes andmed, mis v\u00f5imaldavad isiku tuvastada.", "source_url": "https://ttja.ee/ariklient/ametist/lisainfo-ja-dokumendid/isikuandmete-tootlemine"}}, {"content": {"chunk": "- \nkahjustada teise isiku \u00f5igusi ja vabadusi;\n- \nkahjustada riiklikku julgeolekut;\n- \ntakistada v\u00f5i kahjustada s\u00fc\u00fcteo t\u00f5kestamist, avastamist, menetlemist v\u00f5i karistuste t\u00e4ideviimist.\nTeil on \u00f5igus n\u00f5uda eba\u00f5igete isikuandmete parandamist.\nKui meil ei ole Teie isikuandmete kasutamiseks (enam) seaduslikku alust, v\u00f5ite n\u00f5uda nende kasutamise piiramist v\u00f5i kustutamist.\nK\u00f5igis k\u00fcsimustes, mis on seotud Teie isikuandmete t\u00f6\u00f6tlemisega Tarbijakaitse ja Tehnilise J\u00e4relevalve Ametis, saate vastuse meie andmekaitsespetsialistilt. Palume kirjutada aadressil info@ttja.ee (mailto:info@ttja.ee) .\nTeil on \u00f5igus esitada meie otsuste ja tegevuse peale vastuv\u00e4iteid vaidena v\u00f5i p\u00f6\u00f6rduda halduskohtusse.\nL\u00e4htudes isikuandmete kaitse seadusest t\u00f6\u00f6tleme erinevates p\u00f6\u00f6rdumistes edastatud isikuandmeid ulatuses, mis on vajalikud avalike \u00fclesannete t\u00e4itmiseks ja asja lahendamiseks vajalikus mahus. S\u00f5ltuvalt p\u00f6\u00f6rdumise sisust, lahendame esitatud p\u00f6\u00f6rdumise m\u00e4rgukirja, selgitustaotluse, teaben\u00f5ude, haldusmenetluse (j\u00e4relevalvemenetluse) k\u00e4igus vastava valdkonna \u00f5igusakte arvestades.\nKui olete saatnud meile p\u00f6\u00f6rdumise, mille l\u00e4bivaatamine on teise asutuse p\u00e4devuses, siis edastame selle sinna. Edastamisest teatame kindlasti ka Teile. Kui Teie isikuandmete t\u00f6\u00f6tleja asub teises Euroopa Liidu liikmesriigis, siis v\u00f5ib olla vajalik edastada Teie p\u00f6\u00f6rdumise lahendamiseks selle riigi p\u00e4devale asutusele. Ka sellisel juhul teatame Teile edastamisest.", "imgurl": "", "title": "Isikuandmete t\u00f6\u00f6tlemine | Tarbijakaitse ja Tehnilise J\u00e4relevalve Amet", "description": "Isikuandmed on mistahes andmed, mis v\u00f5imaldavad isiku tuvastada.", "source_url": "https://ttja.ee/ariklient/ametist/lisainfo-ja-dokumendid/isikuandmete-tootlemine"}}, {"content": {"chunk": "P\u00f6\u00f6rdumist ja selle l\u00e4bivaatamise materjale v\u00f5ime kasutada ka asutuse-siseselt oma t\u00f6\u00f6 kvaliteedi hindamiseks. Statistikat ja kokkuv\u00f5tteid avaldame umbisikuliselt, ilma nimedeta.\nMenetlusdokumentide osapooltele k\u00e4ttetoimetamine toimub:", "imgurl": "", "title": "Isikuandmete t\u00f6\u00f6tlemine | Tarbijakaitse ja Tehnilise J\u00e4relevalve Amet", "description": "Isikuandmed on mistahes andmed, mis v\u00f5imaldavad isiku tuvastada.", "source_url": "https://ttja.ee/ariklient/ametist/lisainfo-ja-dokumendid/isikuandmete-tootlemine"}}, {"content": {"chunk": "- \ne-posti teel (reeglina me e-kirju ei kr\u00fcpteeri);\n- \nposti teel liht- v\u00f5i t\u00e4hitud kirjana (postirisk on postiteenuse osutajal ning kirja saajal).\nKasutame k\u00e4ttetoimetamisel eelk\u00f5ige aadressandmeid, mida menetlusosaline on ise meile avaldanud v\u00f5i mis on k\u00e4ttesaadavad rahvastiku- v\u00f5i \u00e4riregistrist.\nP\u00f6\u00f6rdumiste andmestik on seaduse kohaselt n\u00e4htav meie avalikus dokumendiregistris. Sealt on n\u00e4ha kirja saatja v\u00f5i saaja initsiaalid, mitte nimi. Dokumendi pealkirjana n\u00e4idatakse vastava dokumendi pealkirja.\nP\u00f6\u00f6rdumised ja sellealane kirjavahetus v\u00f5ivad olla juurdep\u00e4\u00e4supiiranguga. Kui keegi tahab sellise teabega tutvuda ja esitab teaben\u00f5ude, siis teaben\u00f5ude saamisel vaatame \u00fcle, kas k\u00fcsitud dokumenti saab osaliselt v\u00f5i t\u00e4ielikult v\u00e4lja anda. Dokumendile, mis v\u00e4lja antakse, ei j\u00e4eta alles isiklikke kontaktandmeid, nagu (e-)posti aadress v\u00f5i telefoninumber. Muudel juhtudel s\u00f5ltub juurdep\u00e4\u00e4su piiramine dokumendi sisust. V\u00f5imalikud juurdep\u00e4\u00e4supiirangute alused on toodud avaliku teabe seaduse \u00a7-s 35.\nHoolimata juurdep\u00e4\u00e4supiirangust v\u00e4ljastame dokumendi asutusele v\u00f5i isikule, kellel on otsene seadusest tulenev \u00f5igus seda k\u00fcsida (nt uurimisasutus, kohtuv\u00e4line menetleja v\u00f5i kohus).\nP\u00f6\u00f6rdumisi ja sellealast kirjavahetust s\u00e4ilitame vastavalt dokumendiliigile kehtestatud s\u00e4ilitust\u00e4htajale. S\u00e4ilitus\u00e4htaja \u00fcletanud dokumendid kuuluvad \u00fcldjuhul h\u00e4vitamisele.\nOma v\u00f5rgulehel avaldame praktika l\u00e4bipaistvuse huvides p\u00f6\u00f6rdumiste kohta tehtud otsuseid ja ettekirjutusi. Seejuures ei avalda me juurdep\u00e4\u00e4supiiranguga teavet.", "imgurl": "", "title": "Isikuandmete t\u00f6\u00f6tlemine | Tarbijakaitse ja Tehnilise J\u00e4relevalve Amet", "description": "Isikuandmed on mistahes andmed, mis v\u00f5imaldavad isiku tuvastada.", "source_url": "https://ttja.ee/ariklient/ametist/lisainfo-ja-dokumendid/isikuandmete-tootlemine"}}, {"content": {"chunk": "Seadus lubab meil p\u00f6\u00f6rdumiste asjaolusid avalikustada, kui esineb ilmne avalik huvi (avaliku teabe seaduse \u00a7 38 l\u00f5ige 1, \u00a7 30 l\u00f5ige 4). Seda \u00f5igust kasutame \u00fcksnes erandlikel juhtudel ja hoidume asjaosaliste eraelu \u00fclem\u00e4\u00e4raselt riivamast. Muuhulgas j\u00e4tame endale \u00f5iguse, kui isik viib ise menetlusalase info avalikkuse ette, anda vajadusel oma tegevuse kohta avalikkusele selgitusi. Me ei avalda teavet suuremas ulatuses kui isik ise eelnevalt on avalikustanud.\nV\u00e4\u00e4rteomenetluse l\u00e4biviimist reguleerib \u00fcksikasjalikult v\u00e4\u00e4rteomenetluse seadustik koos kriminaalmenetluse seadustikuga.\nV\u00e4\u00e4rteoteate esitaja andmed avaldame teistele menetlusosalistele ulatuses, mis on menetlusseadustikes ette n\u00e4htud ning asja lahendamiseks vajalik. V\u00e4\u00e4rteomenetluse seadustiku kohaselt ei loeta kaebuse/v\u00e4\u00e4rteoteate esitajat menetlusosaliseks. Menetlusosalisteks on menetlusalune isik ja tema kaitsja. V\u00e4\u00e4rteomenetluses ei tagata tunnistaja anon\u00fc\u00fcmsust.\nOma avalikus dokumendiregistris t\u00e4histame v\u00e4\u00e4rteomenetluste asjus eraisikutega peetava kirjavahetuse osas dokumendi saajat/saatjat \u00fcksnes isikustamata kujul, mitte nimega. Sellisel dokumentatsioonil on juurdep\u00e4\u00e4supiirang \u2013 teaben\u00f5ude esitamisel vaatame \u00fcle, kas dokumenti saab osaliselt v\u00f5i t\u00e4ielikult v\u00e4ljastada. Juurdep\u00e4\u00e4su piiramine s\u00f5ltub dokumendi sisust. V\u00f5imalikud juurdep\u00e4\u00e4supiirangute alused on toodud avaliku teabe seaduses.", "imgurl": "", "title": "Isikuandmete t\u00f6\u00f6tlemine | Tarbijakaitse ja Tehnilise J\u00e4relevalve Amet", "description": "Isikuandmed on mistahes andmed, mis v\u00f5imaldavad isiku tuvastada.", "source_url": "https://ttja.ee/ariklient/ametist/lisainfo-ja-dokumendid/isikuandmete-tootlemine"}}, {"content": {"chunk": "Erinevalt ettekirjutustest v\u00e4\u00e4rteootsuseid me oma v\u00f5rgulehel ei avalda. J\u00f5ustunud v\u00e4\u00e4rteootsuseid v\u00f5ib k\u00fcsida teaben\u00f5ude esitamisega. Ka j\u00f5ustunud v\u00e4\u00e4rteootsusel v\u00f5ib olla juurdep\u00e4\u00e4supiiranguid. Avalik on v\u00e4\u00e4rteo korras karistatu nimi ja isikukood, teiste isikute andmeid ei avalikustata.\nSeadus lubab meil v\u00e4\u00e4rteomenetlustega seotud asjaolusid avalikustada \u00fcksnes erandlikel juhtudel (v\u00e4\u00e4rteomenetluse seadustiku \u00a7 62). Muuhulgas j\u00e4tame endale \u00f5iguse, kui isik viib ise menetlusalase info avalikkuse ette, anda vajadusel oma tegevuse kohta avalikkusele selgitusi. Me ei avalda teavet suuremas ulatuses kui isik ise eelnevalt on avalikustanud.\nJ\u00f5ustunud v\u00e4\u00e4rteootsused registreeritakse karistusregistris. Iseenda kohta saab k\u00fcsida k\u00f5iki registriandmeid tasuta. Teise isiku v\u00e4\u00e4rteokaristuse kohta antakse k\u00fcsijale teavet kui trahvi suurus on v\u00e4hemalt 50 trahvi\u00fchikut v\u00f5i v\u00e4\u00e4rtegu on pandud toime korduvalt. Teise isiku kohta karistusregistri andmete k\u00fcsimisel tuleb elektroonilise p\u00e4ringu eest maksta tasu ning paberdokumendi eest riigil\u00f5iv. Teatud isikuandmeid (aadress, kodakondsus jms) ning alaealise karistusandmeid ei v\u00e4ljastata.\nTasuta ning suuremas ulatuses saavad karistusandmeid k\u00fcsida isikud ja asutused, kellele see \u00f5igus on seadusega antud.\nKui v\u00e4\u00e4rteo eest m\u00e4\u00e4ratud rahatrahvi tasumisest on m\u00f6\u00f6das aasta, siis kantakse karistusandmed registrist \u00fcle arhiivi. Arhiveeritud karistusandmetele enam avalikku ligip\u00e4\u00e4su ei ole.\nT\u00e4psed n\u00f5uded karistusandmetele juurdep\u00e4\u00e4su kohta on karistusregistri seaduse 3. peat\u00fckis.", "imgurl": "", "title": "Isikuandmete t\u00f6\u00f6tlemine | Tarbijakaitse ja Tehnilise J\u00e4relevalve Amet", "description": "Isikuandmed on mistahes andmed, mis v\u00f5imaldavad isiku tuvastada.", "source_url": "https://ttja.ee/ariklient/ametist/lisainfo-ja-dokumendid/isikuandmete-tootlemine"}}, {"content": {"chunk": "J\u00e4rgnevalt kajastame Tarbijakaitse ja Tehnilise J\u00e4relevalve Ameti t\u00f6\u00f6tajate v\u00e4rbamise ja valiku korda osas, mis on kehtestamata avaliku teabe seaduses v\u00f5i t\u00f6\u00f6lepingu seaduse ning nende alusel kehtestatud \u00f5igusaktidega.\nAmetikohtade t\u00e4itmiseks konkursse ja v\u00e4rbamist, sh kandidaatide hindamist korraldab Tarbijakaitse ja Tehnilise J\u00e4relevalve Ameti personalit\u00f6\u00f6 eest vastutav t\u00f6\u00f6taja. J\u00e4tame endale \u00f5iguse loobuda v\u00e4ljakuulutatud konkursist v\u00f5i muuta juba v\u00e4ljakuulutatud konkursi tingimusi. Sellisel juhul teavitame kandidaate ametile esitatud kontaktandmete kaudu ja avalikkust konkursiteate avaldamise kohas.\nV\u00e4rbamisprotsessis v\u00f5ib kandidaadi kohta koguda t\u00e4iendavat teavet avalikest allikatest. Kandidaadil on \u00f5igus saadud teabega tutvuda ja esitada omapoolsed selgitused-vastuv\u00e4ited.\nEeldame, et kandideerimisdokumentides esitatud soovitajatele on kandideerija andnud n\u00f5usoleku enda kohta k\u00e4ivatele k\u00fcsimustele vastamiseks, samuti on soovitajad n\u00f5ustunud sellega, et Tarbijakaitse ja Tehnilise J\u00e4relevalve Amet nende poole teabe saamiseks p\u00f6\u00f6rdub.\nS\u00e4ilitame konkursi jooksul saadud dokumente j\u00e4rgmistel eesm\u00e4rkidel:", "imgurl": "", "title": "Isikuandmete t\u00f6\u00f6tlemine | Tarbijakaitse ja Tehnilise J\u00e4relevalve Amet", "description": "Isikuandmed on mistahes andmed, mis v\u00f5imaldavad isiku tuvastada.", "source_url": "https://ttja.ee/ariklient/ametist/lisainfo-ja-dokumendid/isikuandmete-tootlemine"}}, {"content": {"chunk": "- v\u00e4rbamisprotsessis tekkivate v\u00f5imalike \u00f5igusvaidluste lahendamiseks \u2013 kuni n\u00f5ude aegumiseni (\u00fcks aasta);\n- paremusj\u00e4rjestuses j\u00e4rgmisele kandidaadile ametikohale asumise ettepaneku tegemiseks (150 p\u00e4eva arvates konkursi v\u00f5itnud isikule ametikohale asumise ettepaneku tegemisest);\n- kandideerinu n\u00f5usolekul tulevikus korraldataval konkursil osalemise ettepaneku tegemiseks.\nKandidaadi andmed on juurdep\u00e4\u00e4supiiranguga teave, millele kolmandad isikud saavad juurdep\u00e4\u00e4su ainult seaduses s\u00e4testatud juhtudel.\nV\u00f5rgulehe k\u00fclastamise andmeid, ameti k\u00fclastajate andmeid, samuti meie korraldatud k\u00fcsitlustes osalejate andmeid t\u00f6\u00f6tleme statistika tegemiseks \u00fcksnes isikustamata kujul.\nKui p\u00f6\u00f6rdud klienditoe poole, v\u00f5tad meiega \u00fchendust iseteeninduse (e-teenuste keskkonna) kaudu v\u00f5i helistad infotelefonile, k\u00fcsime klienditeeninduse ja teenuste kvaliteedi tagamiseks ning parendamiseks sinult tagasisidet.\nT\u00f6\u00f6deldavad andmed on ees- ja perekonnanimi, e-posti aadress ja meie osutatud teenuse andmed. Andmetele juurdep\u00e4\u00e4s on keskkonna haldajal.\nKlienditoe puhul kasutame tagasiside k\u00fcsimiseks Jira keskkonda.\nE-teenuste keskkonnas menetluse tagasiside k\u00fcsimiseks kasutame recommy platvormi.", "imgurl": "", "title": "Isikuandmete t\u00f6\u00f6tlemine | Tarbijakaitse ja Tehnilise J\u00e4relevalve Amet", "description": "Isikuandmed on mistahes andmed, mis v\u00f5imaldavad isiku tuvastada.", "source_url": "https://ttja.ee/ariklient/ametist/lisainfo-ja-dokumendid/isikuandmete-tootlemine"}}, {"content": {"chunk": "Uudiskiri sisaldab erinevaid TTJA valdkondi. Lisaks on meil ka valdkondade p\u00f5hised uudiskirjad.\nUudiskirjaga liitumine toimub n\u00f5usoleku alusel (IK\u00dcM art 6 lg 1 p a).\nN\u00f5usolekut uudiskirja tellimiseks saab igal hetkel tagasi v\u00f5tta, vajutades nupule \u201eloobu tellimusest\u201c uudiskirja all.\nUudiskirja tellimiseks tuleb sisestada e-posti aadress ning me kasutame seda ainult uudiskirjade edastamise eesm\u00e4rgil.\nTeie e-posti aadressi s\u00e4ilitatakse kuni n\u00f5usolek tagasi v\u00f5etakse, peale seda teie andmed kustutatakse.\n\nK\u00f5ik isikuandmetega seotud rikkumised dokumenteeritakse Tarbijakaitse ja Tehnilise J\u00e4relevalve Ametis. Kui rikkumine kujutab endast t\u00f5en\u00e4olist ohtu eraisiku \u00f5igustele ja vabadustele, teavitame sellest Andmekaitse Inspektsiooni. Suure ohu puhul teavitame rikkumisest ka eraisikut. Andmekaitse Inspektsioon v\u00f5ib hinnata, et eraisiku teavitamine pole vajalik.\nKindlasti v\u00f5tame kasutusele meetmed, et rikkumine kohe l\u00f5petada ja edaspidi rikkumise t\u00f5en\u00e4osust v\u00e4hendada.\n\nMariko M\u00e4nna\n+372\u00a0667 2024\nmariko.manna@ttja.ee (mailto:mariko.manna@ttja.ee)\nViimati uuendatud 04.02.2025", "imgurl": "", "title": "Isikuandmete t\u00f6\u00f6tlemine | Tarbijakaitse ja Tehnilise J\u00e4relevalve Amet", "description": "Isikuandmed on mistahes andmed, mis v\u00f5imaldavad isiku tuvastada.", "source_url": "https://ttja.ee/ariklient/ametist/lisainfo-ja-dokumendid/isikuandmete-tootlemine"}}]